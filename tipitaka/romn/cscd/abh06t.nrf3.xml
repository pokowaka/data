<?xml version="1.0" encoding="utf-8"?>
<text>
  <chapter>3. Tatiyo paricchedo</chapter>
  <subhead>Cetasikavibhāganiddeso</subhead>
  <hangnum nr="89"/>
  <gatha type="1"> Sabbe  cetasikā vuttā, buddhenādiccabandhunā;</gatha>
  <gatha type="last">Nāmasāmaññatoyeva, dvepaññāsa bhavanti te.</gatha>
  <paragraph>Seyyathidaṃ – phasso vedanā saññā cetanā vitakko vicāro pīti cittekaggatā vīriyaṃ jīvitaṃ chando adhimokkho manasikāro tatramajjhattatā saddhā sati hirī ottappaṃ alobho adoso amoho kāyappassaddhiādīni cha yugāni, tisso viratiyo, karuṇā muditā lobho doso moho uddhaccaṃ māno diṭṭhi issā macchariyaṃ kukkuccaṃ thinaṃ middhaṃ vicikicchā ahirikaṃ anottappañcāti.</paragraph>
  <hangnum nr="90"/>
  <gatha type="1"> Catupaññāsadhā  kāme, rūpe pañcadaseritā;</gatha>
  <gatha type="last">Te honti dvādasārūpe, cattālīsamanāsavā.</gatha>
  <hangnum nr="91"/>
  <gatha type="1"> Ekavīsasataṃ sabbe, cittuppādā samāsato;</gatha>
  <gatha type="last">Etesu tesamuppattiṃ, uddharitvā panekakaṃ.</gatha>
  <hangnum nr="92"/>
  <gatha type="1"> Phassādīnaṃ tu dhammānaṃ, pavakkhāmi ito paraṃ;</gatha>
  <gatha type="last">Pāṭavatthāya bhikkhūnaṃ, cittacetasikesvahaṃ.</gatha>
  <hangnum nr="93"/>
  <gatha type="1"> Ekaggatā manakkāro, jīvitaṃ phassapañcakaṃ;</gatha>
  <gatha type="last">Aṭṭhete avinibbhogā, ekuppādā sahakkhayā.</gatha>
  <hangnum nr="94"/>
  <gatha type="1"> Phasso ca vedanā saññā, cetanā jīvitindriyaṃ;</gatha>
  <gatha type="last">Ekaggatā manakkāro, sabbasādhāraṇā ime.</gatha>
  <hangnum nr="95"/>
  <gatha type="1"> Vitakko pañcapaññāsa-cittesu samudīrito;</gatha>
  <gatha type="last">Cāro chasaṭṭhicittesu, jāyate natthi saṃsayo.</gatha>
  <hangnum nr="96"/>
  <gatha type="1"> Ekapaññāsacittesu , pīti tesaṭṭhiyā sukhaṃ;</gatha>
  <gatha type="last">Upekkhā pañcapaññāsa-citte dukkhaṃ tu tīsu hi.</gatha>
  <hangnum nr="97"/>
  <gatha type="1"> Hoti dvāsaṭṭhicittesu, somanassindriyaṃ pana;</gatha>
  <gatha type="last">Dukkhindriyaṃ panekasmiṃ, tathekamhi sukhindriyaṃ.</gatha>
  <hangnum nr="98"/>
  <gatha type="1"> Pañcuttarasate  citte, vīriyaṃ āha nāyako;</gatha>
  <gatha type="last">Catuttarasate citte, samādhindriyamabravi.</gatha>
  <hangnum nr="99"/>
  <gatha type="1"> Sabbāhetukacittāni, ṭhapetvā cekahetuke;</gatha>
  <gatha type="last">Ekuttarasate citte, chandassuppattimuddise.</gatha>
  <hangnum nr="100"/>
  <gatha type="1"> Ṭhapetvā dasa viññāṇe, vicikicchāyutampi ca;</gatha>
  <gatha type="last">Dasuttarasate citte, adhimokkho udīrito.</gatha>
  <hangnum nr="101"/>
  <gatha type="1"> Saddhā  sati hirottappaṃ, alobhādosamajjhatā;</gatha>
  <gatha type="last">Chaḷeva yugaḷā cāti, dhammā ekūnavīsati.</gatha>
  <hangnum nr="102"/>
  <gatha type="1"> Ekanavutiyā citte, jāyanti niyatā ime;</gatha>
  <gatha type="last">Ahetukesu cittesu, apuññesu na jāyare.</gatha>
  <hangnum nr="103"/>
  <gatha type="1"> Ekūnāsītiyā citte, paññā jāyati sabbadā;</gatha>
  <gatha type="last">Aṭṭhavīsatiyā citte, karuṇāmuditā siyuṃ.</gatha>
  <hangnum nr="104"/>
  <gatha type="1"> Kāmāvacarapuññesu, sabbalokuttaresu ca;</gatha>
  <gatha type="last">Cattālīsavidhe citte, sāṭṭhake viratittayaṃ.</gatha>
  <hangnum nr="105"/>
  <gatha type="1"> Saddhā sati hirottappaṃ, alobhādittayampi ca;</gatha>
  <gatha type="last">Yugaḷāni cha majjhattaṃ, karuṇāmuditāpi ca.</gatha>
  <hangnum nr="106"/>
  <gatha type="1"> Tathā viratiyo tisso, sabbe te pañcavīsati;</gatha>
  <gatha type="last">Kusalābyākatā cāpi, kusalena pakāsitā.</gatha>
  <hangnum nr="107"/>
  <gatha type="1"> Ahirīkamanottappaṃ, moho uddhaccameva ca;</gatha>
  <gatha type="last">Dvādasāpuññacittesu, niyatāyeva jāyare.</gatha>
  <hangnum nr="108"/>
  <gatha type="1"> Lobho  doso ca moho ca, māno diṭṭhi ca saṃsayo;</gatha>
  <gatha type="last">Middhamuddhaccakukkuccaṃ, thinaṃ macchariyampi ca.</gatha>
  <hangnum nr="109"/>
  <gatha type="1"> Ahirīkamanottappaṃ, issā ca domanassakaṃ;</gatha>
  <gatha type="last">Ete akusalā vuttā, ekantena mahesinā.</gatha>
  <hangnum nr="110"/>
  <gatha type="1"> Lobho aṭṭhasu niddiṭṭho, vuttā catūsu diṭṭhitu;</gatha>
  <gatha type="last">Māno diṭṭhiviyuttesu, dosodvīsveva jāyate.</gatha>
  <hangnum nr="111"/>
  <gatha type="1"> Issāmaccherakukkuccā, dvīsu jāyanti no saha;</gatha>
  <gatha type="last">Vicikicchā panekasmiṃ, thinamiddhaṃ tu pañcasu.</gatha>
  <hangnum nr="112"/>
  <gatha type="1"> Phasso  ca vedanā saññā, cetanā jīvitaṃ mano;</gatha>
  <gatha type="last">Vitakko ca vicāro ca, pīti vīriyasamādhi ca.</gatha>
  <hangnum nr="113"/>
  <gatha type="1"> Chando cevādhimokkho ca, manasikāro ca cuddasa;</gatha>
  <gatha type="last">Kusalākusalā ceva, honti abyākatāpi ca.</gatha>
  <hangnum nr="114"/>
  <gatha type="1"> Ekūnatiṃsacittesu, jhānaṃ pañcaṅgikaṃ mataṃ;</gatha>
  <gatha type="last">Catujhānaṅgayuttāni, sattatiṃsāti niddise.</gatha>
  <hangnum nr="115"/>
  <gatha type="1"> Ekādasavidhaṃ cittaṃ, tivaṅgikamudīritaṃ;</gatha>
  <gatha type="last">Catutiṃsavidhaṃ cittaṃ, duvaṅgikamudīritaṃ.</gatha>
  <hangnum nr="116"/>
  <gatha type="1"> Sabhāvenāvitakkesu , jhānaṅgāni na uddhare;</gatha>
  <gatha type="last">Sabbāhetukacittesu, maggaṅgāni na uddhare.</gatha>
  <hangnum nr="117"/>
  <gatha type="1"> Tīṇi soḷasacittesu, indriyāni vade budho;</gatha>
  <gatha type="last">Ekasmiṃ pana cattāri, pañca terasasuddhare.</gatha>
  <hangnum nr="118"/>
  <gatha type="1"> Satta dvādasacittesu, indriyāni jinobravi;</gatha>
  <gatha type="last">Ekenūnesu aṭṭheva, cattālīsamanesu ca.</gatha>
  <hangnum nr="119"/>
  <gatha type="1"> Cattālīsāya  cittesu, navakaṃ nāyakobravi;</gatha>
  <gatha type="last">Evaṃ indriyayogopi, veditabbo vibhāvinā.</gatha>
  <hangnum nr="120"/>
  <gatha type="1"> Amaggaṅgāni nāmettha, aṭṭhārasa ahetukā;</gatha>
  <gatha type="last">Jhānaṅgāni na vijjanti, viññāṇesu dvipañcasu.</gatha>
  <hangnum nr="121"/>
  <gatha type="1"> Ekaṃ cittaṃ dumaggaṅgaṃ, timaggaṅgāni sattasu;</gatha>
  <gatha type="last">Cattālīsāya cittesu, maggo so caturaṅgiko.</gatha>
  <hangnum nr="122"/>
  <gatha type="1"> Pañcaddasasu cittesu, maggo pañcaṅgiko mato;</gatha>
  <gatha type="last">Vutto dvattiṃsacittesu, maggo sattaṅgikopi ca.</gatha>
  <hangnum nr="123"/>
  <gatha type="1"> Maggo  aṭṭhasu cittesu, mato aṭṭhaṅgikoti hi;</gatha>
  <gatha type="last">Evaṃ tu sabbacittesu, maggaṅgāni samuddhare.</gatha>
  <hangnum nr="124"/>
  <gatha type="1"> Balāni dve dvicittesu, ekasmiṃ tīṇi dīpaye;</gatha>
  <gatha type="last">Ekādasasu cattāri, cha dvādasasu niddise.</gatha>
  <hangnum nr="125"/>
  <gatha type="1"> Ekūnāsītiyā satta, soḷasevābalāni tu;</gatha>
  <gatha type="last">Cittamevaṃ tu viññeyyaṃ, sabalaṃ abalampi ca.</gatha>
  <hangnum nr="126"/>
  <gatha type="1"> Jhānaṅgamaggaṅgabalindriyāni,</gatha>
  <gatha type="2">Cittesu jāyanti hi yesu yāni;</gatha>
  <gatha type="3">Mayā samāsena samuddharitvā,</gatha>
  <gatha type="last">Vuttāni sabbānipi tāni tesu.</gatha>
  <centered>Iti abhidhammāvatāre cetasikavibhāganiddeso nāma</centered>
  <centered>Tatiyo paricchedo.</centered>
</text>
