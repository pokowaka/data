<?xml version="1.0" encoding="utf-8"?>
<text>
  <chapter>5. Pañcamo paricchedo</chapter>
  <subhead>Kammavibhāgo</subhead>
  <hangnum nr="328"/>
  <gatha type="1"> Vibhāgaṃ  pana kammānaṃ,</gatha>
  <gatha type="2">Pavakkhāmi ito paraṃ;</gatha>
  <gatha type="3">Kammapākakriyābhede,</gatha>
  <gatha type="last">Amohāya samāsato.</gatha>
  <hangnum nr="329"/>
  <gatha type="1"> Kammapaccayakammanti, cetanāva samīritā;</gatha>
  <gatha type="last">Tatthāpi nānakkhaṇikā, puññāpuññāva cetanā.</gatha>
  <hangnum nr="330"/>
  <gatha type="1"> Deti pākamadhiṭṭhāya, sampayutte yathārahaṃ;</gatha>
  <gatha type="last">Kammassāyūhanaṭṭhena, pavattattā hi cetanā.</gatha>
  <hangnum nr="331"/>
  <gatha type="1"> Klesānusayasantāne , pākadhammā hi jāyare;</gatha>
  <gatha type="last">Pahīnānusayānaṃ tu, kriyāmattaṃ pavattati.</gatha>
  <hangnum nr="332"/>
  <gatha type="1"> Mūlabhāvā ca sabbesaṃ, tathevāvajjanadvayaṃ;</gatha>
  <gatha type="last">Janitāni ca kammehi, vipākāni pavattare.</gatha>
  <hangnum nr="333"/>
  <gatha type="1"> Cittuppādavaseneva, kammaṃ tettiṃsadhā ṭhitaṃ;</gatha>
  <gatha type="last">Kammacatukkabhedehi, vibhāveyya vicakkhaṇo.</gatha>
  <hangnum nr="334"/>
  <gatha type="1"> Paccuppannādikaṇhādi-janakādigarādito;</gatha>
  <gatha type="last">Diṭṭhadhammādikāmādi-bhedā chadhā yathākkamaṃ.</gatha>
  <hangnum nr="335"/>
  <gatha type="1"> Yaṃ pāpaṃ sukhavokiṇṇaṃ, akicchena karīyati;</gatha>
  <gatha type="last">Paccuppannasukhaṃ kammaṃ, āyatiṃ dukkhapākajaṃ.</gatha>
  <hangnum nr="336"/>
  <gatha type="1"> Kicchena dukkhavokiṇṇaṃ, yadi pāpaṃ karīyati;</gatha>
  <gatha type="last">Paccuppanne ca taṃ dukkhaṃ, āyatiṃ dukkhapākajaṃ.</gatha>
  <hangnum nr="337"/>
  <gatha type="1"> Kicchena  dukkhavokiṇṇaṃ, yadi puññaṃ karīyati;</gatha>
  <gatha type="last">Paccuppannamhi taṃ dukkhaṃ, āyatiṃ sukhapākajaṃ.</gatha>
  <hangnum nr="338"/>
  <gatha type="1"> Yaṃ puññaṃ sukhavokiṇṇaṃ, akicchena karīyati;</gatha>
  <gatha type="last">Paccuppannasukhañceva, āyatiṃ sukhapākajaṃ.</gatha>
  <hangnum nr="339"/>
  <gatha type="1"> Visasaṃsaṭṭhamadhuraṃ, savisaṃ tittakaṃ tathā;</gatha>
  <gatha type="last">Gomuttamadhubhesajja-miccopammaṃ yathākkamaṃ.</gatha>
  <hangnum nr="340"/>
  <gatha type="1"> Samādāne vipāke ca, sukhadukkhappabheditaṃ;</gatha>
  <gatha type="last">Kammamevaṃ catuddhāti, pakāsenti tathāgatā.</gatha>
  <hangnum nr="341"/>
  <gatha type="1"> Ānantariyakammādi, ekantakaṭukāvahaṃ;</gatha>
  <gatha type="last">Kaṇhaṃ kaṇhavipākanti, kammaṃ duggatigāmikaṃ.</gatha>
  <hangnum nr="342"/>
  <gatha type="1"> Paṭhamajjhānakammādi, ekantena sukhāvahaṃ;</gatha>
  <gatha type="last">Sukkaṃ sukkavipākanti, kammaṃ saggūpapattikaṃ.</gatha>
  <hangnum nr="343"/>
  <gatha type="1"> Vokiṇṇakamma  vokiṇṇa-sukhadukkhūpapattikaṃ;</gatha>
  <gatha type="last">Kaṇhasukkaṃ kaṇhasukka-vipākanti samīritaṃ.</gatha>
  <hangnum nr="344"/>
  <gatha type="1"> Akaṇhasukkamīrenti, akaṇhasukkapākadaṃ;</gatha>
  <gatha type="last">Kammaṃ lokuttaraṃ loke, gatikammakkhayāvahaṃ.</gatha>
  <hangnum nr="345"/>
  <gatha type="1"> Iti vaṭṭappavattamhi, klesavodānabheditaṃ;</gatha>
  <gatha type="last">Kammakkhayena saṅgayha, catudhā kammamīritaṃ.</gatha>
  <hangnum nr="346"/>
  <gatha type="1"> Janakañcevupatthambha-mupapīḷopaghātakaṃ;</gatha>
  <gatha type="last">Catudhā kiccabhedena, kammamevaṃ pavuccati.</gatha>
  <hangnum nr="347"/>
  <gatha type="1"> Janeti janakaṃ pākaṃ, taṃ chindatupapīḷakaṃ;</gatha>
  <gatha type="last">Taṃ pavattetupatthambhaṃ, taṃ ghātetopaghātakaṃ.</gatha>
  <hangnum nr="348"/>
  <gatha type="1"> Karoti attano pāka-ssāvakāsanti bhāsitaṃ;</gatha>
  <gatha type="last">Pākadāyakakammaṃ tu, yaṃ kiñci janakaṃ bhave.</gatha>
  <hangnum nr="349"/>
  <gatha type="1"> Bādhamānakakammaṃ  tu, taṃ pākamupapīḷakaṃ;</gatha>
  <gatha type="last">Upaghātakamīrenti, tadupacchedakaṃpare.</gatha>
  <hangnum nr="350"/>
  <gatha type="1"> Garukāsannamāciṇṇaṃ, kaṭattākammunā saha;</gatha>
  <gatha type="last">Kammaṃ catubbidhaṃ pāka-pariyāyappabhedato.</gatha>
  <hangnum nr="351"/>
  <gatha type="1"> Mahaggatānantariyaṃ, garukammanti vuccati;</gatha>
  <gatha type="last">Kataṃ cintitamāsanna-māsannamaraṇena tu.</gatha>
  <hangnum nr="352"/>
  <gatha type="1"> Bāhullena samāciṇṇamāciṇṇanti pavuccati;</gatha>
  <gatha type="last">Sesaṃ puññamapuññañca, kaṭattākammamīritaṃ.</gatha>
  <hangnum nr="353"/>
  <gatha type="1"> Diṭṭhadhamme vedanīyamupapajjāpare tathā;</gatha>
  <gatha type="last">Pariyāyavedanīyamiti cāhosikammunā.</gatha>
  <hangnum nr="354"/>
  <gatha type="1"> Pākakālavasenātha, kālātītavasena ca;</gatha>
  <gatha type="last">Catudhevampi akkhātaṃ, kammamādiccabandhunā.</gatha>
  <hangnum nr="355"/>
  <gatha type="1"> Diṭṭhadhamme vedanīyaṃ, paṭhamaṃ javanaṃ bhave;</gatha>
  <gatha type="last">Aladdhāsevanattāva, asamatthaṃ bhavantare.</gatha>
  <hangnum nr="356"/>
  <gatha type="1"> Vedanīyaṃ  tupapajjapariyosānamīritaṃ;</gatha>
  <gatha type="last">Pariniṭṭhitakammattā, vipaccati anantare.</gatha>
  <hangnum nr="357"/>
  <gatha type="1"> Sesāni vedanīyāni, pariyāyāpare pana;</gatha>
  <gatha type="last">Laddhāsevanato pākaṃ, janenti sati paccaye.</gatha>
  <hangnum nr="358"/>
  <gatha type="1"> Vuccantāhosikammāni, kālātītāni sabbathā;</gatha>
  <gatha type="last">Ucchinnataṇhāmūlāni, paccayālābhato tathā.</gatha>
  <hangnum nr="359"/>
  <gatha type="1"> Catudhā puna kāmādibhūmibhedena bhāsitaṃ;</gatha>
  <gatha type="last">Puññāpuññavasā dvedhā, kāmāvacarikaṃ bhave.</gatha>
  <hangnum nr="360"/>
  <gatha type="1"> Apuññaṃ tattha sāvajja-maniṭṭhaphaladāyakaṃ;</gatha>
  <hangnum>Taṃ kammaphassadvārehi, duvidhaṃ sampavattati.+</hangnum>
  <gatha type="last"/>
  <hangnum nr="361"/>
  <gatha type="1"> Kāyadvāraṃ  vacīdvāraṃ, manodvāranti tādinā;</gatha>
  <gatha type="last">Kammadvārattayaṃ vuttaṃ, phassadvārā cha dīpitā.</gatha>
  <hangnum nr="362"/>
  <gatha type="1"> Kammadvāre manodvāre, pañcadvārā samohitā;</gatha>
  <gatha type="last">Phassadvāramanodvāraṃ, kammadvārattayaṃ kataṃ.</gatha>
  <hangnum nr="363"/>
  <gatha type="1"> Tathā hi kāyaviññattiṃ, janetvā jātacetanā;</gatha>
  <gatha type="last">Kāyakammaṃ vacīkammaṃ, vacībhedapavattikā.</gatha>
  <hangnum nr="364"/>
  <gatha type="1"> Viññattidvayasampattā, manokammanti vuccati;</gatha>
  <gatha type="last">Bhedoyaṃ pariyāyena, kammānamiti dīpito.</gatha>
  <hangnum nr="365"/>
  <gatha type="1"> Pāṇaghātādikaṃ kammaṃ, kāye bāhullavuttito;</gatha>
  <gatha type="last">Kāyakammaṃ vacīkammaṃ, musāvādādikaṃ tathā.</gatha>
  <hangnum nr="366"/>
  <gatha type="1"> Abhijjhādi manokammaṃ, tīsu dvāresu jāyati;</gatha>
  <gatha type="last">Dvīsu dvāresu sesāni, bhedoyaṃ paramatthato.</gatha>
  <hangnum nr="367"/>
  <gatha type="1"> Phassadvāramanodvāre, viññattidvayamīritaṃ;</gatha>
  <gatha type="last">Pañcadvāre dvayaṃ natthi, ayamettha vinicchayo.</gatha>
  <hangnum nr="368"/>
  <gatha type="1"> Akkhantiñāṇa kosajjaṃ, dussilyaṃ muṭṭhasaccatā;</gatha>
  <gatha type="last">Iccāsaṃvarabhedena, aṭṭhadvāresu jāyati.</gatha>
  <hangnum nr="369"/>
  <gatha type="1"> Kammadvārattayañceva , pañcadvārā tathāpare;</gatha>
  <gatha type="last">Asaṃvarānaṃ pañcannaṃ, aṭṭha dvārā pakāsitā.</gatha>
  <hangnum nr="370"/>
  <gatha type="1"> Tattha kammapathappattaṃ, paṭisandhiphalāvahaṃ;</gatha>
  <gatha type="last">Pāṇaghātādibhedena, dasadhā sampavattati.</gatha>
  <hangnum nr="371"/>
  <gatha type="1"> Pāṇātipāto pharusaṃ, byāpādo ca tathāparo;</gatha>
  <gatha type="last">Iccevaṃ tividhaṃ kammaṃ, dosamūlehi jāyati.</gatha>
  <hangnum nr="372"/>
  <gatha type="1"> Micchācāro abhijjhā ca, micchādiṭṭhi tathāparā;</gatha>
  <gatha type="last">Iccevaṃ tividhaṃ kammaṃ, lobhamūlehi jāyati.</gatha>
  <hangnum nr="373"/>
  <gatha type="1"> Theyyādānaṃ  musāvādo, pisuṇaṃ samphalāpanaṃ;</gatha>
  <gatha type="last">Kammaṃ catubbidhammetaṃ, dvimūlehi pavattati.</gatha>
  <hangnum nr="374"/>
  <gatha type="1"> Chandādosā bhayā mohā, pāpaṃ kubbanti pāṇino;</gatha>
  <gatha type="last">Tasmā chandādibhedena, cattālīsavidhaṃ bhave.</gatha>
  <hangnum nr="375"/>
  <gatha type="1"> Iccāpuññaṃ pakāsenti, caturāpāyasādhakaṃ;</gatha>
  <gatha type="last">Aññatthāpi pavattamhi, vipattiphalasādhanaṃ.</gatha>
  <hangnum nr="376"/>
  <gatha type="1"> Tividhaṃ pana puññaṃ tu, anavajjiṭṭhapākadaṃ;</gatha>
  <gatha type="last">Dānaṃ sīlaṃ bhāvanā ca, tīsu dvāresu jāyati.</gatha>
  <hangnum nr="377"/>
  <gatha type="1"> Mahattagāravā snehā, dayā saddhupakārato;</gatha>
  <gatha type="last">Bhogajīvābhayadhammaṃ, dadato dānamīritaṃ.</gatha>
  <hangnum nr="378"/>
  <gatha type="1"> Puññamācāravāritta-vattamārabbha kubbato;</gatha>
  <gatha type="last">Pāpā ca viramantassa, hoti sīlamayaṃ tadā.</gatha>
  <hangnum nr="379"/>
  <gatha type="1"> Dānasīlavinimuttaṃ, bhāvanāti pavuccati;</gatha>
  <gatha type="last">Puññaṃ bhāventi santāne, yasmā tena hitāvahaṃ.</gatha>
  <hangnum nr="380"/>
  <gatha type="1"> Janetvā kāyaviññattiṃ, yadā puññaṃ karīyati;</gatha>
  <gatha type="last">Kāyakammaṃ tadā hoti, dānaṃ sīlañca bhāvanā.</gatha>
  <hangnum nr="381"/>
  <gatha type="1"> Vacīviññattiyā  saddhiṃ, yadā puññaṃ karīyati;</gatha>
  <gatha type="last">Vacīkammaṃ manokammaṃ, vinā viññattiyā kataṃ.</gatha>
  <hangnum nr="382"/>
  <gatha type="1"> Taṃtaṃdvārikamevāhu, taṃtaṃdvārikapāpato;</gatha>
  <gatha type="last">Viramantassa viññattiṃ, vinā vā saha vā puna.</gatha>
  <hangnum nr="383"/>
  <gatha type="1"> Dānaṃ sīlaṃ bhāvanā ca, veyyāvaccāpacāyanā;</gatha>
  <gatha type="2">Pattānumodanā patti-dānaṃ dhammassa desanā;</gatha>
  <gatha type="last">Savanaṃ diṭṭhijukamma-miccevaṃ dasadhā ṭhitaṃ.</gatha>
  <hangnum nr="384"/>
  <gatha type="1"> Kāmapuññaṃ  pakāsenti, kāme sugatisādhakaṃ;</gatha>
  <gatha type="last">Aññatthāpi pavattamhi, sampattiphalasādhakaṃ.</gatha>
  <hangnum nr="385"/>
  <gatha type="1"> Cittuppādappabhedena, kammaṃ vīsatidhā ṭhitaṃ;</gatha>
  <gatha type="last">Kāmāvacaramiccevaṃ, vibhāventi vibhāvino.</gatha>
  <hangnum nr="386"/>
  <gatha type="1">Rūpāvacarikaṃ kamma-mappanābhāvanāmayaṃ;</gatha>
  <gatha type="last">Kasiṇādikamārabbha, manodvāre pavattati.</gatha>
  <hangnum nr="387"/>
  <gatha type="1"> Pathavāpo ca tejo ca,</gatha>
  <gatha type="2">Vāyo nīlañca pītakaṃ;</gatha>
  <gatha type="3">Lohitodātamākāsaṃ,</gatha>
  <gatha type="last">Ālokoti visāradā.</gatha>
  <hangnum nr="388"/>
  <gatha type="1">Kasiṇāni dasīrenti, ādikammikayogino;</gatha>
  <gatha type="last">Uddhumātaṃ vinīlañca, vipubbakaṃ vikhāditaṃ.</gatha>
  <hangnum nr="389"/>
  <gatha type="1"> Vicchiddakañca vikkhittaṃ, hatavikkhittalohitaṃ;</gatha>
  <gatha type="last">Puḷavaṃ aṭṭhikañceti, asubhaṃ dasadhā ṭhitaṃ.</gatha>
  <hangnum nr="390"/>
  <gatha type="1"> Buddhe dhamme ca saṅghe ca, sīle cāge ca attano;</gatha>
  <gatha type="last">Devatopasamāyañca, vuttānussatibhāvanā.</gatha>
  <hangnum nr="391"/>
  <gatha type="1"> Maraṇe sati nāmekā, tathā kāyagatāsati;</gatha>
  <gatha type="last">Ānāpānasaticcevaṃ, dasadhānussatīritā.</gatha>
  <hangnum nr="392"/>
  <gatha type="1"> Mettā  karuṇā muditā, upekkhā bhāvanāti ca;</gatha>
  <gatha type="last">Catubrahmavihārā ca, appamaññāti bhāsitā.</gatha>
  <hangnum nr="393"/>
  <gatha type="1">Āhāre tu paṭikkūla-saññekāti pakāsitā;</gatha>
  <gatha type="last">Catudhātuvavatthānaṃ, catudhātupariggaho.</gatha>
  <hangnum nr="394"/>
  <gatha type="1">Cattāroruppakā ceti, cattālīsa samāsato;</gatha>
  <gatha type="last">Kammaṭṭhānāni vuttāni, samathe bhāvanānaye.</gatha>
  <hangnum nr="395"/>
  <gatha type="1"> Ānāpānañca  kasiṇaṃ, pañcakajjhānikaṃ tahiṃ;</gatha>
  <gatha type="last">Paṭhamajjhānikā vuttā, koṭṭhāsāsubhabhāvanā.</gatha>
  <hangnum nr="396"/>
  <gatha type="1"> Mettādayo catujjhānā, upekkhā pañcamī matā;</gatha>
  <gatha type="last">Āruppāruppakā sesā, upacārasamādhikā.</gatha>
  <hangnum nr="397"/>
  <gatha type="1"> Kasiṇāsubhakoṭṭhāse,</gatha>
  <gatha type="2">Ānāpāne ca jāyati;</gatha>
  <gatha type="3">Paṭibhāgo tamārabbha,</gatha>
  <gatha type="last">Tattha vattati appanā.</gatha>
  <hangnum nr="398"/>
  <gatha type="1"> Kammaṭṭhānesu sesesu, paṭibhāgo na vijjati;</gatha>
  <gatha type="last">Tathā hi sattavohāre, appamaññā pavattare.</gatha>
  <hangnum nr="399"/>
  <gatha type="1"> Kasiṇugghāṭimākāsaṃ, paṭhamāruppamānasaṃ;</gatha>
  <gatha type="last">Paṭhamāruppakābhāva-mākiñcaññañca gocaraṃ.</gatha>
  <hangnum nr="400"/>
  <gatha type="1"> Āruppā sampavattanti, ālambitvā yathākkamaṃ;</gatha>
  <gatha type="last">Aññattha pana sabbattha, nappavattati appanā.</gatha>
  <hangnum nr="401"/>
  <gatha type="1"> Parikammaṃ parikamma-samādhi ca tato paraṃ;</gatha>
  <gatha type="last">Upacārappanā ceti, bhāvanāyaṃ catubbidhaṃ.</gatha>
  <hangnum nr="402"/>
  <gatha type="1"> Parikammanimittañca, uggaho ca tato paraṃ;</gatha>
  <gatha type="last">Paṭibhāgoti tīṇeva, nimittāni pakāsayuṃ.</gatha>
  <hangnum nr="403"/>
  <gatha type="1"> Nimittaṃ gaṇhato pubba-mādikammikayogino;</gatha>
  <gatha type="last">Parikammanimittanti, kasiṇādikamīritaṃ.</gatha>
  <hangnum nr="404"/>
  <gatha type="1"> Tasmiṃ  pana nimittamhi, ārabhantassa bhāvanaṃ;</gatha>
  <gatha type="last">Paṭhamaṃ parikammanti, bhāvanāpi pavuccati.</gatha>
  <hangnum nr="405"/>
  <gatha type="1"> Cittenuggahite tasmiṃ, manodvāre vibhāvite;</gatha>
  <gatha type="last">Taduggahanimittaṃ tu, samuppannanti vuccati.</gatha>
  <hangnum nr="406"/>
  <gatha type="1"> Pañcadvāravinimuttā , tamārabbha samāhitā;</gatha>
  <gatha type="last">Parikammasamādhīti, bhāvanā sā pakāsitā.</gatha>
  <hangnum nr="407"/>
  <gatha type="1"> Uggahākārasambhūtaṃ, vatthudhammavimuccitaṃ;</gatha>
  <gatha type="last">Paṭibhāganimittanti, bhāvanāmayamīritaṃ.</gatha>
  <hangnum nr="408"/>
  <gatha type="1"> Rūpādivisayaṃ hitvā, tamārabbha tato paraṃ;</gatha>
  <gatha type="last">Bhavaṅgantaritaṃ hutvā, manodvāraṃ pavattati.</gatha>
  <hangnum nr="409"/>
  <gatha type="1"> Sikhāpattasamādhāna-mupaklesavimuccitaṃ;</gatha>
  <gatha type="last">Upacārasamādhīti, kāmāvacaramīritaṃ.</gatha>
  <hangnum nr="410"/>
  <gatha type="1"> Paṭibhāganimittamhi, upacārasamādhito;</gatha>
  <gatha type="last">Bhāvanābalanipphannā, samuppajjati appanā.</gatha>
  <hangnum nr="411"/>
  <gatha type="1"> Purimaṃ purimaṃ katvā, vasībhūtaṃ tato paraṃ;</gatha>
  <gatha type="last">Oḷārikaṅgamohāya, sukhumaṅgappavattiyā.</gatha>
  <hangnum nr="412"/>
  <gatha type="1"> Appanā padahantassa, pavattati yathākkamaṃ;</gatha>
  <gatha type="last">Vitakkādivinimuttā, vicārādisamāyutā.</gatha>
  <hangnum nr="413"/>
  <gatha type="1"> Āvajjanā ca vasitā, taṃsamāpajjanā tathā;</gatha>
  <gatha type="last">Vuṭṭhānādhiṭṭhānā pacca-vekkhaṇāti ca pañcadhā.</gatha>
  <hangnum nr="414"/>
  <gatha type="1"> Vitakkañca vicārañca, sahātikkamato pana;</gatha>
  <gatha type="last">Catukkajjhānamappeti, pañcakañca visuṃ visuṃ.</gatha>
  <hangnum nr="415"/>
  <gatha type="1"> Appanāya ca paccekajhānassāpi visuṃ visuṃ;</gatha>
  <gatha type="last">Icchitabbā hi sabbattha, parikammādibhāvanā.</gatha>
  <hangnum nr="416"/>
  <gatha type="1"> Taṃ parittaṃ majjhimañca, paṇītanti vibhajjati;</gatha>
  <gatha type="last">Vimokkho ca vasībhūtamabhibhāyatananti ca.</gatha>
  <hangnum nr="417"/>
  <gatha type="1"> Parittādi  parittādigocaranti catubbidhaṃ;</gatha>
  <gatha type="last">Dukkhāpaṭipadaṃ dandhābhiññamiccādito tathā.</gatha>
  <hangnum nr="418"/>
  <gatha type="1"> Taṃ  chandacittavīriyavīmaṃsādhippateyyato;</gatha>
  <gatha type="last">Visesaṭṭhitinibbedhahānabhāgiyatopi ca.</gatha>
  <hangnum nr="419"/>
  <gatha type="1"> Pañcadhā jhānabhedena, catudhālambabhedato;</gatha>
  <gatha type="last">Samādhibhāvanāpuññamappanāpattamīritaṃ.</gatha>
  <hangnum nr="420"/>
  <gatha type="1"> Iti vikkhambhitaklesaṃ, rūpalokūpapattikaṃ;</gatha>
  <gatha type="last">Rūpāvacarakammanti, vibhāventi visāradā.</gatha>
  <hangnum nr="421"/>
  <gatha type="1">Arūpāvacarakammaṃ, catudhāruppasādhanaṃ;</gatha>
  <gatha type="last">Rūpadhammavibhāgena, bhāvitanti pavuccati.</gatha>
  <hangnum nr="422"/>
  <gatha type="1"> Catupārisuddhisīlaṃ, dhutaṅgaparivāritaṃ;</gatha>
  <gatha type="last">Sīlavisuddhisaṅkhātaṃ, pūrayitvā tato paraṃ.</gatha>
  <hangnum nr="423"/>
  <gatha type="1"> Patvā cittavisuddhiñca, sopacārasamādhikaṃ;</gatha>
  <gatha type="last">Tathā diṭṭhivisuddhiñca, nāmarūpapariggahaṃ.</gatha>
  <hangnum nr="424"/>
  <gatha type="1"> Kaṅkhāvitaraṇaṃ nāma, paccayaṭṭhitidassanaṃ;</gatha>
  <gatha type="last">Visodhetvā maggāmagga-ñāṇadassanameva ca.</gatha>
  <hangnum nr="425"/>
  <gatha type="1"> Tato paraṃ vipassanto, visuddhīsu samāhito;</gatha>
  <gatha type="last">Sampādetvā paṭipadā-ñāṇadassanamuttamaṃ.</gatha>
  <hangnum nr="426"/>
  <gatha type="1"> Tato pappoti medhāvī, visuddhiṃ ñāṇadassanaṃ;</gatha>
  <gatha type="last">Catumaggasamaññātaṃ, sāmaññaphaladāyakaṃ.</gatha>
  <hangnum nr="427"/>
  <gatha type="1"> Chabbisuddhikamenevaṃ, bhāvetabbaṃ yathākkamaṃ;</gatha>
  <gatha type="last">Kammaṃ lokuttaraṃ nāma, sabbadukkhakkhayāvahaṃ.</gatha>
  <hangnum nr="428"/>
  <gatha type="1"> Iti channaṃ catukkānaṃ, vasā kammaṃ vibhāvaye;</gatha>
  <gatha type="last">Yena kammavisesena, santānamabhisaṅkhataṃ.</gatha>
  <hangnum nr="429"/>
  <gatha type="1"> Bhūmībhavayonigatiṭhitivāsesu sambhavā;</gatha>
  <gatha type="last">Paṭisandhādibhāvena, pākāya parivattati.</gatha>
  <hangnum nr="430"/>
  <gatha type="1"> Sāyaṃ  kammasamaññātā, kammajāni yathārahaṃ;</gatha>
  <gatha type="last">Janeti rūpārūpāni, manosañcetanā kathaṃ.</gatha>
  <hangnum nr="431"/>
  <gatha type="1">Bhūmi lokuttarā ceva, lokiyāti dvidhā ṭhitā;</gatha>
  <gatha type="last">Parittā ca mahaggatā, appamāṇāti bheditā.</gatha>
  <hangnum nr="432"/>
  <gatha type="1"> Ekādasa kāmabhavā, bhavā soḷasa rūpino;</gatha>
  <gatha type="last">Cattāroruppakā ceti, tividho bhava saṅgaho.</gatha>
  <hangnum nr="433"/>
  <gatha type="1"> Asaññeko bhavo neva-</gatha>
  <gatha type="2">Saññināsaññiko bhavo;</gatha>
  <gatha type="3">Sabbo saññibhavo seso,</gatha>
  <gatha type="last">Evampi tividho bhavo.</gatha>
  <hangnum nr="434"/>
  <gatha type="1"> Āruppā catuvokārā, ekavokārasaññino;</gatha>
  <gatha type="last">Pañcavokārako nāma, bhavo seso pavuccati.</gatha>
  <hangnum nr="435"/>
  <gatha type="1"> Niraye hoti deve ca, yonekā opapātikā;</gatha>
  <gatha type="last">Aṇḍajā jalābujā ca, saṃsedajopapātikā.</gatha>
  <hangnum nr="436"/>
  <gatha type="1"> Petaloke tiracchāne, bhummadeve ca mānuse;</gatha>
  <gatha type="last">Asure ca bhavantevaṃ, catudhā yoni saṅgahā.</gatha>
  <hangnum nr="437"/>
  <gatha type="1">Gatiyo nirayaṃ petā, tiracchānā ca mānavā;</gatha>
  <gatha type="last">Sabbe devāti pañcāha, pañcanimmalalocano.</gatha>
  <hangnum nr="438"/>
  <gatha type="1"> Tāvatiṃsesu devesu, vepacittāsurā gatā;</gatha>
  <gatha type="last">Kālakañcāsurā nāma, gatā petesu sabbathā.</gatha>
  <hangnum nr="439"/>
  <gatha type="1"> Sandhisaññāya nānattā, kāyassāpi ca nānato;</gatha>
  <gatha type="last">Nānattakāyasaññīti, kāmasuggatiyo matā.</gatha>
  <hangnum nr="440"/>
  <gatha type="1"> Paṭhamajjhānabhūmī ca, caturāpāyabhūmiyo;</gatha>
  <gatha type="last">Nānattakāyaekatta-saññīti samudīritā.</gatha>
  <hangnum nr="441"/>
  <gatha type="1"> Ekattakāyanānatta-saññī  dutiyabhūmikā;</gatha>
  <gatha type="last">Ekattakāyaekatta-saññī uparirūpino.</gatha>
  <hangnum nr="442"/>
  <gatha type="1">Viññāṇaṭṭhitiyo satta, tīhāruppehi heṭṭhato;</gatha>
  <gatha type="last">Asaññettha na gaṇhanti, viññāṇābhāvato sadā.</gatha>
  <hangnum nr="443"/>
  <gatha type="1"> Catutthāruppabhūmiñca, paṭuviññāṇahānito;</gatha>
  <gatha type="last">Taṃ dvayampi gahetvāna, sattāvāsā naveritā.</gatha>
  <hangnum nr="444"/>
  <gatha type="1"> Devā manussāpāyāti, tividhā kāmadhātuyo;</gatha>
  <gatha type="last">Paṭhamajjhānabhūmādi-bhedā bhūmi catubbidhā.</gatha>
  <hangnum nr="445"/>
  <gatha type="1"> Paṭhamāruppādibhedā, catudhāruppadhātuyo;</gatha>
  <gatha type="last">Sotāpannādibhedena, catudhānuttarā matā.</gatha>
  <hangnum nr="446"/>
  <gatha type="1"> Nirayādippabhedena, bhinnā paccekato puna;</gatha>
  <gatha type="last">Ekatiṃsavidhā honti, sattānaṃ jātibhūmiyo.</gatha>
  <hangnum nr="447"/>
  <gatha type="1"> Evaṃ bhūmādibhedesu, sattā jāyanti sāsavā;</gatha>
  <gatha type="last">Kammāni ca vipaccanti, yathāsambhavato kathaṃ;</gatha>
  <hangnum nr="448"/>
  <gatha type="1"> Apāyamhā cutā sattā, kāmadhātumhi jāyare;</gatha>
  <gatha type="last">Sabbaṭṭhānesu jāyanti, sesakāmabhavā cutā.</gatha>
  <hangnum nr="449"/>
  <gatha type="1"> Suddhāvāsā cutā suddhā-vāsesupari jāyare;</gatha>
  <gatha type="last">Asaññimhā cutā kāma-sugatimhopapajjare.</gatha>
  <hangnum nr="450"/>
  <gatha type="1"> Sesarūpā cutā sattā, jāyantāpāyavajjite;</gatha>
  <gatha type="last">Āruppatopari kāma-sugatimhi tahimpi ca.</gatha>
  <hangnum nr="451"/>
  <gatha type="1"> Puthujjanāva jāyanti, asaññāpāyabhūmisu;</gatha>
  <gatha type="last">Suddhāvāsesu jāyanti, anāgāmikapuggalā.</gatha>
  <hangnum nr="452"/>
  <gatha type="1"> Vehapphale akaniṭṭhe, bhavagge ca patiṭṭhitā;</gatha>
  <gatha type="last">Na punaññattha jāyanti, sabbe ariyapuggalā.</gatha>
  <hangnum nr="453"/>
  <gatha type="1"> Brahmalokagatā  heṭṭhā, ariyā nopapajjare;</gatha>
  <gatha type="last">Dukkhamūlasamucchedā, parinibbantināsavā.</gatha>
  <hangnum nr="454"/>
  <gatha type="1"> Jāyantānañca jātāna-miti vuttaniyāmato;</gatha>
  <gatha type="last">Pavattātītakaṃ kammaṃ, paṭisandhipavattiyaṃ.</gatha>
  <hangnum nr="455"/>
  <gatha type="1"> Arūpaṃ  catuvokāre, rūpameva asaññisu;</gatha>
  <gatha type="last">Janeti rūpārūpāni, pañcavokārabhūmiyaṃ.</gatha>
  <hangnum nr="456"/>
  <gatha type="1"> Āruppānuttaraṃ kammaṃ, pākameva vipaccati;</gatha>
  <gatha type="last">Kaṭattārūpapākāni, kāmarūpaniyāmitaṃ.</gatha>
  <hangnum nr="457"/>
  <gatha type="1"> Kālopadhippayogānaṃ, gatiyā ca yathārahaṃ;</gatha>
  <gatha type="last">Sampattiñca vipattiñca, kammamāgamma paccati.</gatha>
  <hangnum nr="458"/>
  <gatha type="1"> Apāye sandhimuddhacca-hīnā datvā pavattiyaṃ;</gatha>
  <gatha type="last">Sabbāpi pañcavokāre, dvādasāpuññacetanā.</gatha>
  <hangnum nr="459"/>
  <gatha type="1"> Sattākusalapākāni, vipaccanti yathārahaṃ;</gatha>
  <gatha type="last">Kāmāvacarapuññāni, kāmesugatiyaṃ pana.</gatha>
  <hangnum nr="460"/>
  <gatha type="1"> Sahetukāni pākāni, paṭisandhipavattiyaṃ;</gatha>
  <gatha type="last">Janenti pañcavokāre, ahetupi yathārahaṃ.</gatha>
  <hangnum nr="461"/>
  <gatha type="1"> Tihetupuññamukkaṭṭhaṃ, paṭisandhiṃ tihetukaṃ;</gatha>
  <gatha type="last">Datvā soḷasa pākāni, pavatte tu vipaccati.</gatha>
  <hangnum nr="462"/>
  <gatha type="1"> Tihetukomakukkaṭṭhaṃ, dvihetu ca dvihetukaṃ;</gatha>
  <gatha type="last">Sandhiṃ deti pavatte tu, tihetukavivajjitaṃ.</gatha>
  <hangnum nr="463"/>
  <gatha type="1"> Dvihetukomakaṃ puññaṃ, paṭisandhimahetukaṃ;</gatha>
  <gatha type="last">Datvāhetukapākāni, pavatte tu vipaccati.</gatha>
  <hangnum nr="464"/>
  <gatha type="1"> Asaṅkhāraṃ sasaṅkhāra-vipākāni na paccati;</gatha>
  <gatha type="last">Sasaṅkhāramasaṅkhāra-vipākānīti kecana.</gatha>
  <hangnum nr="465"/>
  <gatha type="1"> Parittaṃ  paṭhamajjhānaṃ, majjhimañca paṇītakaṃ;</gatha>
  <gatha type="last">Bhāvetvā jāyare brahma-pārisajjādi tīsupi.</gatha>
  <hangnum nr="466"/>
  <gatha type="1"> Tatheva dutiyajjhānaṃ, tatiyañca yathākkamaṃ;</gatha>
  <gatha type="last">Bhāvetvā jāyare jhānaṃ, parittābhādi tīsupi.</gatha>
  <hangnum nr="467"/>
  <gatha type="1"> Tathā catutthaṃ tividhaṃ, bhāvetvāna samāhitā;</gatha>
  <gatha type="last">Parittasubhādikesu, tīsu jāyanti yogino.</gatha>
  <hangnum nr="468"/>
  <gatha type="1"> Pañcamaṃ  pana bhāvetvā, honti vehapphalūpagā;</gatha>
  <gatha type="last">Saññāvirāgaṃ bhāvetvā, asaññīsūpapajjare.</gatha>
  <hangnum nr="469"/>
  <gatha type="1"> Suddhāvāsesu jāyanti, anāgāmikapuggalā;</gatha>
  <gatha type="last">Āruppāni tu bhāvetvā, āruppesu yathākkamaṃ.</gatha>
  <hangnum nr="470"/>
  <gatha type="1"> Evaṃ mahaggataṃ puññaṃ, yathābhūmivavatthitaṃ;</gatha>
  <gatha type="last">Janeti sadisaṃ pākaṃ, paṭisandhipavattiyaṃ.</gatha>
  <hangnum nr="471"/>
  <gatha type="1"> Lokuttarāni puññāni, uppannānantaraṃ pana;</gatha>
  <gatha type="last">Samāpattikkhaṇe ceva, janenti sadisaṃ phalaṃ.</gatha>
  <hangnum nr="472"/>
  <gatha type="1"> Mahaggatānantariyaṃ, paripakkasabhāvato;</gatha>
  <gatha type="last">Anantarabhavātītaṃ, kālātītaṃ na paccati.</gatha>
  <hangnum nr="473"/>
  <gatha type="1"> Sukhumālasabhāvā ca, sukhumattā mahaggatā;</gatha>
  <gatha type="last">Santāne na vipaccanti, paṭipakkhehi dūsite.</gatha>
  <hangnum nr="474"/>
  <gatha type="1"> Samānāsevane laddhe, vijjamāne mahabbale;</gatha>
  <gatha type="last">Aladdhā tādisaṃ hetuṃ, abhiññā na vipaccati.</gatha>
  <hangnum nr="475"/>
  <gatha type="1"> Sakaṃ bhūmimatītānaṃ, na vipaccatānuttaraṃ;</gatha>
  <gatha type="last">Kammantarassadhiṭṭhānā, santānasseti dīpitaṃ.</gatha>
  <hangnum nr="476"/>
  <gatha type="1"> Iti tettiṃsa kammāni, pākā chattiṃsa bhāsitā;</gatha>
  <gatha type="last">Cittuppādā kriyā sesā, kriyāmattappavattito.</gatha>
  <hangnum nr="477"/>
  <gatha type="1"> Cittuppādavasenevamekūnanavutīvidhā ;</gatha>
  <gatha type="last">Tepaññāsa sabhāvena, cittacetasikā matā.</gatha>
  <hangnum nr="478"/>
  <gatha type="1"> Iti cittaṃ cetasikaṃ, nibbānanti naruttaro;</gatha>
  <gatha type="last">Nāmaṃ tidhā pakāsesi, cakkhumā vadataṃ varo.</gatha>
  <hangnum nr="479"/>
  <gatha type="1"> Iti kammavipākapaṇḍitā, mitakammavipākasāsane;</gatha>
  <gatha type="last">Hitakammavipākapāragū, catukammavipākamabravuṃ.</gatha>
  <hangnum nr="480"/>
  <gatha type="1"> Yatthāyaṃ  paramatthavatthuniyame tulyena bāhulyato,</gatha>
  <gatha type="2">Atthānatthavicāraṇaṃ pati jano sammohamāpādito;</gatha>
  <gatha type="3">Buddho bodhitale yamāha sugato gantvāna devālayaṃ,</gatha>
  <gatha type="last">Svāyaṃ kammavipākanicchayanayo saṅkhepato dīpito.</gatha>
  <centered>Iti nāmarūpaparicchede kammavibhāgo nāma</centered>
  <centered>Pañcamo paricchedo.</centered>
</text>
