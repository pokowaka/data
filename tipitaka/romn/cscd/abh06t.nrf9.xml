<?xml version="1.0" encoding="utf-8"?>
<text>
  <chapter>9. Navamo paricchedo</chapter>
  <subhead>Puññavipākapaccayaniddeso</subhead>
  <hangnum nr="560"/>
  <gatha type="1"> Bāttiṃsa  pākacittāni, lokikāneva yāni hi;</gatha>
  <gatha type="last">Etesaṃ pākacittānaṃ, paṭisandhipavattisu.</gatha>
  <hangnum nr="561"/>
  <gatha type="1"> Puññāpuññādisaṅkhārā, yathā yesañca paccayā;</gatha>
  <gatha type="last">Bhavādīsu tathā tepi, viññātabbā vibhāvinā.</gatha>
  <hangnum nr="562"/>
  <gatha type="1"> Tayo bhavā catasso ca, yoniyo gatipañcakaṃ;</gatha>
  <gatha type="last">Viññāṇaṭṭhitiyo satta, sattāvāsā naveritā.</gatha>
  <hangnum nr="563"/>
  <gatha type="1">Kāme puññābhisaṅkhāra-saññitā aṭṭha cetanā;</gatha>
  <gatha type="last">Navannaṃ pākacittānaṃ, kāme sugatiyaṃ pana.</gatha>
  <hangnum nr="564"/>
  <gatha type="1"> Nānākkhaṇikakammūpa-nissayapaccayehi ca;</gatha>
  <gatha type="last">Dvedhā hi paccayā tesaṃ, bhavanti paṭisandhiyaṃ.</gatha>
  <hangnum nr="565"/>
  <gatha type="1"> Upekkhāsahitāhetu-manoviññāṇadhātuyā ;</gatha>
  <gatha type="last">Vinā parittapākānaṃ, honti dvedhā pavattiyaṃ.</gatha>
  <hangnum nr="566"/>
  <gatha type="1"> Tāyeva cetanā rūpa-bhave dvedhāva paccayā;</gatha>
  <gatha type="last">Pañcannaṃ pākacittānaṃ, bhavanti hi pavattiyaṃ.</gatha>
  <hangnum nr="567"/>
  <gatha type="1"> Aṭṭhannaṃ tu parittānaṃ, kāme duggatiyaṃ tathā;</gatha>
  <gatha type="last">Pavatte paccayā honti, na honti paṭisandhiyaṃ.</gatha>
  <hangnum nr="568"/>
  <gatha type="1"> Honti vuttappakārāva, kāme sugatiyaṃ tathā;</gatha>
  <gatha type="last">Soḷasannaṃ vipākānaṃ, pavatte paṭisandhiyaṃ.</gatha>
  <hangnum nr="569"/>
  <gatha type="1">Rūpe puññābhisaṅkhārā, rūpāvacarabhūmiyaṃ;</gatha>
  <gatha type="last">Pañcannaṃ pākacittānaṃ, paccayā paṭisandhiyaṃ.</gatha>
  <hangnum nr="570"/>
  <gatha type="1"> Hontimāpuññasaṅkhārā, kāme duggatiyaṃ dvidhā;</gatha>
  <gatha type="last">Viññāṇassa panekassa, paccayā paṭisandhiyaṃ.</gatha>
  <hangnum nr="571"/>
  <gatha type="1"> Channaṃ pana pavatteva, honti no paṭisandhiyaṃ;</gatha>
  <gatha type="last">Sattannampi bhavanteva, pavatte paṭisandhiyaṃ.</gatha>
  <hangnum nr="572"/>
  <gatha type="1"> Kāme sugatiyaṃ tesaṃ, sattannampi tatheva ca;</gatha>
  <gatha type="last">Pavatte paccayā honti, na honti paṭisandhiyaṃ.</gatha>
  <hangnum nr="573"/>
  <gatha type="1"> Viññāṇānaṃ catunnampi, tesaṃ rūpabhave tathā;</gatha>
  <gatha type="last">Pavatte paccayā honti, na honti paṭisandhiyaṃ.</gatha>
  <hangnum nr="574"/>
  <gatha type="1"> So  ca kāmabhaveniṭṭha-rūpādiupaladdhiyaṃ;</gatha>
  <gatha type="last">Aniṭṭharūpādayo pana, brahmaloke na vijjare.</gatha>
  <hangnum nr="575"/>
  <gatha type="1"> Tathevāneñjasaṅkhāro , arūpāvacarabhūmiyaṃ;</gatha>
  <gatha type="last">Catunnaṃ pākacittānaṃ, pavatte paṭisandhiyaṃ.</gatha>
  <hangnum nr="576"/>
  <gatha type="1"> Evaṃ  tāva bhavesvete, paṭisandhipavattisu;</gatha>
  <gatha type="last">Yathā ca paccayā honti, tathā ñeyyā vibhāvinā.</gatha>
  <hangnum nr="577"/>
  <gatha type="1"> Eseva ca nayo ñeyyo, yoniādīsu tatridaṃ;</gatha>
  <gatha type="last">Ādito pana paṭṭhāya, mukhamattanidassanaṃ.</gatha>
  <hangnum nr="578"/>
  <gatha type="1"> Avisesena puññābhi-saṅkhāro dvibhavesupi;</gatha>
  <gatha type="last">Datvāna paṭisandhiṃ tu, sabbapākaṃ janeti so.</gatha>
  <hangnum nr="579"/>
  <gatha type="1"> Tathā catūsu viññeyyo, aṇḍajādīsu yonisu;</gatha>
  <gatha type="last">Bahudevamanussānaṃ, gatīsu dvīsu eva ca.</gatha>
  <hangnum nr="580"/>
  <gatha type="1"> Tathā nānattakāyādi-viññāṇānaṃ ṭhitīsupi;</gatha>
  <gatha type="last">Tathā vuttappakārasmiṃ, sattāvāse catubbidhe.</gatha>
  <hangnum nr="581"/>
  <gatha type="1"> Evaṃ puññābhisaṅkhāro, bhavādīsu yathārahaṃ;</gatha>
  <gatha type="last">Ekavīsatipākānaṃ, paccayo hoti ca dvidhā.</gatha>
  <hangnum nr="582"/>
  <gatha type="1"> Kāme apuññasaṅkhāro, bhave catūsu yonisu;</gatha>
  <gatha type="last">Tīsu gatīsu ekissā, viññāṇaṭṭhitiyāpi ca.</gatha>
  <hangnum nr="583"/>
  <gatha type="1"> Sattāvāse panekasmiṃ,</gatha>
  <gatha type="2">Uhoti so paccayo dvidhā;</gatha>
  <gatha type="3">Sattannaṃ pākacittānaṃ,</gatha>
  <gatha type="last">Pavatte paṭisandhiyaṃ.</gatha>
  <hangnum nr="584"/>
  <gatha type="1"> Tathevāneñjasaṅkhāro, ekārūpabhave puna;</gatha>
  <gatha type="last">Ekissā yoniyā ceva, ekissā gatiyāpi ca.</gatha>
  <hangnum nr="585"/>
  <gatha type="1"> Tīsu cittaṭṭhitīsveva, sattāvāse catubbidhe;</gatha>
  <gatha type="last">Catunnaṃ pākacittānaṃ, dvedhā so hoti paccayo.</gatha>
  <hangnum nr="586"/>
  <gatha type="1"> Paṭisandhipavattīnaṃ , vaseneva bhavādisu;</gatha>
  <gatha type="last">Vijānitabbā saṅkhārā, yathā yesañca paccayā.</gatha>
  <hangnum nr="587"/>
  <gatha type="1"> Na  rūpārūpadhammānaṃ, saṅkanti pana vijjati;</gatha>
  <gatha type="last">Saṅkantibhāve asati, paṭisandhi kathaṃ siyā.</gatha>
  <hangnum nr="588"/>
  <gatha type="1"> Natthi cittassa saṅkanti, atītabhavato idha;</gatha>
  <gatha type="last">Tato hetuṃ vinā tassa, pātubhāvo na vijjati.</gatha>
  <hangnum nr="589"/>
  <gatha type="1"> Suladdhapaccayaṃ rūpā-rūpamattaṃ tu jāyati;</gatha>
  <gatha type="last">Uppajjamānamevaṃ tu, labhitvā paccayaṃ pana.</gatha>
  <hangnum nr="590"/>
  <gatha type="1"> Bhavantaramupetīti, samaññāya pavuccati;</gatha>
  <gatha type="last">Na ca satto na ca jīvo, na attā vāpi vijjati.</gatha>
  <hangnum nr="591"/>
  <gatha type="1"> Tayidaṃ pākaṭaṃ katvā, paṭisandhikkamaṃ pana;</gatha>
  <gatha type="last">Dassayissāmahaṃ sādhu, nibodhatha sudubbudhaṃ.</gatha>
  <hangnum nr="592"/>
  <gatha type="1"> Atītasmiṃ  bhave tassa, āsannamaraṇassa hi;</gatha>
  <gatha type="last">Haritaṃ tālapaṇṇaṃva, pakkhittaṃ ātape pana.</gatha>
  <hangnum nr="593"/>
  <gatha type="1"> Sussamāne sarīrasmiṃ, naṭṭhe cakkhundriyādike;</gatha>
  <gatha type="last">Hadayavatthumattasmiṃ, ṭhite kāyappasādike.</gatha>
  <hangnum nr="594"/>
  <gatha type="1"> Vatthusannissitaṃ cittaṃ, hoti tasmiṃ khaṇepi ca;</gatha>
  <gatha type="last">Pubbānusevitaṃ kammaṃ, puññaṃ vāpuññameva vā.</gatha>
  <hangnum nr="595"/>
  <gatha type="1"> Kammaṃ kammanimittaṃ vā, ālambitvā pavattati;</gatha>
  <gatha type="last">Evaṃ pavattamānaṃ taṃ, viññāṇaṃ laddhapaccayaṃ.</gatha>
  <hangnum nr="596"/>
  <gatha type="1"> Avijjāya paṭicchannā-dīnave visaye pana;</gatha>
  <gatha type="last">Taṇhā nameti saṅkhārā, khipanti sahajā pana.</gatha>
  <hangnum nr="597"/>
  <gatha type="1"> Na mīyamānaṃ taṇhāya, taṃ santativasā pana;</gatha>
  <gatha type="last">Orimā pana tīramhā, ālambitvāna rajjukaṃ.</gatha>
  <hangnum nr="598"/>
  <gatha type="1"> Mātikātikkamovetaṃ , purimaṃ jahati nissayaṃ;</gatha>
  <gatha type="last">Aparaṃ kammasambhūtaṃ, lambitvā vāpi nissayaṃ.</gatha>
  <hangnum nr="599"/>
  <gatha type="1"> Taṃ panārammaṇādīhi, paccayehi pavattati;</gatha>
  <gatha type="last">Purimaṃ cavanaṃ ettha, pacchimaṃ paṭisandhi tu.</gatha>
  <hangnum nr="600"/>
  <gatha type="1"> Tadetaṃ nāpi purimā, bhavatopi idhāgataṃ;</gatha>
  <gatha type="last">Kammādiñca vinā hetuṃ, pātubhūtaṃ na ceva taṃ.</gatha>
  <hangnum nr="601"/>
  <gatha type="1"> Ettha cetassa cittassa, purimā bhavato pana;</gatha>
  <gatha type="last">Idhānāgamanetīta-bhavahetūhi sambhave.</gatha>
  <hangnum nr="602"/>
  <gatha type="1"> Paṭighosadīpamuddādī, bhavantettha nidassanā;</gatha>
  <gatha type="last">Yathā āgantvā aññatra, honti saddādihetukā.</gatha>
  <hangnum nr="603"/>
  <gatha type="1"> Evameva ca viññāṇaṃ, veditabbaṃ vibhāvinā;</gatha>
  <gatha type="last">Santānabandhato natthi, ekatā vāpi nānatā.</gatha>
  <hangnum nr="604"/>
  <gatha type="1"> Sati santānabandhe tu, ekantenekatā siyā;</gatha>
  <gatha type="last">Khīrato dadhisambhūtaṃ, na bhaveyya kadācipi.</gatha>
  <hangnum nr="605"/>
  <gatha type="1"> Athāpi pana ekanta-nānatā sā bhaveyya ce;</gatha>
  <gatha type="last">Khīrasāmī naro neva, dadhisāmī bhaveyya so.</gatha>
  <hangnum nr="606"/>
  <gatha type="1"> Tasmā ettha panekanta-ekatānānatāpi vā;</gatha>
  <gatha type="last">Na ceva upagantabbā, viññunā samayaññunā.</gatha>
  <hangnum nr="607"/>
  <gatha type="1"> Nanu evamasaṅkanti-pātubhāve tassa sati;</gatha>
  <gatha type="last">Ye imasmiṃ manussatta-bhāve khandhābhisambhavā.</gatha>
  <hangnum nr="608"/>
  <gatha type="1"> Tesaṃ idha niruddhattā, kammassa phalahetuno;</gatha>
  <gatha type="last">Paratthāgamato ceva, idha tassa katassa hi.</gatha>
  <hangnum nr="609"/>
  <gatha type="1"> Aññassa  aññato ceva, kammato taṃ phalaṃ siyā;</gatha>
  <gatha type="last">Tasmā na sundaraṃ etaṃ, vidhānaṃ sabbameva ca.</gatha>
  <paragraph>Etthāha  –</paragraph>
  <hangnum nr="610"/>
  <gatha type="1"> Santāne  yaṃ phalaṃ etaṃ, nāññassa na ca aññato;</gatha>
  <gatha type="last">Bījānaṃ abhisaṅkhāro, etassatthassa sādhako.</gatha>
  <hangnum nr="611"/>
  <gatha type="1"> Ekasmiṃ pana santāne, vattamānaṃ phalaṃ pana;</gatha>
  <gatha type="last">Aññassātipi vā neva, aññato vā na hoti taṃ.</gatha>
  <hangnum nr="612"/>
  <gatha type="1"> Bījānaṃ abhisaṅkhārā, etassatthassa sādhako;</gatha>
  <gatha type="last">Bījānaṃ abhisaṅkhāre, kate tu madhuādinā.</gatha>
  <hangnum nr="613"/>
  <gatha type="1"> Tassa bījassa santāne, paṭhamaṃ laddhapaccayo;</gatha>
  <gatha type="last">Madhuro phalaso tassa, hoti kālantare pana.</gatha>
  <hangnum nr="614"/>
  <gatha type="1"> Na hi tāni hi bījāni, abhisaṅkharaṇampi vā;</gatha>
  <gatha type="last">Pāpuṇanti phalaṭṭhānaṃ, evaṃ ñeyyamidampi ca.</gatha>
  <hangnum nr="615"/>
  <gatha type="1"> Bālakāle payuttena, vijjāsipposadhādinā;</gatha>
  <gatha type="last">Dīpetabbo ayaṃ vuddha-kālasmiṃ phaladāyinā.</gatha>
  <hangnum nr="616"/>
  <gatha type="1"> Evaṃ santepi taṃ kammaṃ, vijjamānampi vā pana;</gatha>
  <gatha type="last">Phalassa paccayo hoti, atha vāvijjamānakaṃ.</gatha>
  <hangnum nr="617"/>
  <gatha type="1"> Vijjamānaṃ sace hoti, tappavattikkhaṇe pana;</gatha>
  <gatha type="last">Bhavitabbaṃ vipākena, saddhimeva ca hetunā.</gatha>
  <hangnum nr="618"/>
  <gatha type="1"> Atha vāvijjamānaṃ taṃ, niruddhaṃ paccayo bhave;</gatha>
  <gatha type="last">Pavattikkhaṇato pubbe, pacchā niccaphalaṃ siyā.</gatha>
  <paragraph>Vuccate  –</paragraph>
  <hangnum nr="619"/>
  <gatha type="1"> Kaṭattā paccayo kammaṃ, tasmā niccaphalaṃ na ca;</gatha>
  <gatha type="last">Pāṭibhogādikaṃ kammaṃ, veditabbaṃ nidassanaṃ.</gatha>
  <hangnum nr="620"/>
  <gatha type="1"> Kaṭattāyeva  taṃ kammaṃ, phalassa pana paccayo;</gatha>
  <gatha type="last">Na cassa vijjamānattaṃ, tassa vāvijjamānatā.</gatha>
  <hangnum nr="621"/>
  <gatha type="1"> Abhidhammāvatāroyaṃ, paramatthapakāsano;</gatha>
  <gatha type="last">Sotabbo pana sotūnaṃ, pītibuddhivivaḍḍhano.</gatha>
  <centered>Iti abhidhammāvatāre puññavipākapaccayaniddeso nāma</centered>
  <centered>Navamo paricchedo.</centered>
</text>
