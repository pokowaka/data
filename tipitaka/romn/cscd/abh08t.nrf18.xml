<?xml version="1.0" encoding="utf-8"?>
<text>
  <chapter>19. Ekūnavīsatimo paricchedo</chapter>
  <subhead>Kaṅkhāvitaraṇavisuddhiniddesavaṇṇanā</subhead>
  <paragraph nr="1231"> Iccevamādibāttiṃsakoṭṭhāsānaṃ  paccayassa hetupaccaye tāva yogī manasā pariggaṇhāti.</paragraph>
  <paragraph nr="1233">Hetvaṅkurassa bījaṃ tu bījaṃ aṅkurassa hetujanakaṃ, pathavādayo aṅkurassa paccayā.</paragraph>
  <paragraph nr="1234">Pañcadhammāti avijjātaṇhupādānakammāhārā hetupaccayā dhammā.</paragraph>
  <paragraph nr="1235"> Kammaṃ puttassa janako pitā viya nāmarūpassa janakaṃ.</paragraph>
  <paragraph nr="1238">Paccayāti paccayena.</paragraph>
  <paragraph nr="1240">Yā sāti yā sā kaṅkhā. Pubbante pubbakoṭṭhāse.</paragraph>
  <paragraph nr="1241">Sabbathā sabbakoṭṭhāsato anavasesāva tassa yogino sā kaṅkhā pahiyyati nāsīyate.</paragraph>
  <paragraph nr="1243">Atthasādhikāti kusalapakkhe dānādiatthasādhikā, akusalapakkhe pāṇātipātādiatthasādhikā.</paragraph>
  <paragraph>Taṃ vipākanti upaghātakakammassa taṃ vipākaṃ uppannaṃ nāma hoti. Evaṃ eko yogī kammavipākavasena nāmarūpassa paccayapariggahaṃ karoti.</paragraph>
  <paragraph nr="1246">Hetuphalassa sambandhavasenāti hetuphalasambandhavasena idaṃ nāmarūpaṃ kevalaṃ ekantena pavattati, iti sammā aviparītākārena saṃ anupassati.</paragraph>
  <paragraph nr="1247"> Pākappavattito  uddhaṃ pākapaṭivedakaṃ na passati na jāniyate.</paragraph>
  <paragraph nr="1250-1">Appavatti nāma na dissati, upapannaṃ dissati. Titthiyā etamatthaṃ anaññāya ajānitvā asayaṃvasī sattasaññanti ‘‘satto’’ti saññaṃ gahetvāna sassataucchedadassino aññamaññaṃ virodhino hutvā dvāsaṭṭhidiṭṭhiṃ gaṇhanti.</paragraph>
  <paragraph nr="1254">Ubhoti ubho kammavipākā aññamaññato suññā. Na ca kammaṃ vinā phalanti kammaṃ vinā phalaṃ na ca hoti.</paragraph>
  <paragraph nr="1255">Sambhārehīti  sūriyādisambhārehi.</paragraph>
  <paragraph nr="1257"> Suññaṃ taṃ nāmarūpadhammaṃ.</paragraph>
  <paragraph nr="1258">Hetusambhārapaccayāti hetunā ca sambhārapaccayehi ca.</paragraph>
  <centered>Iti abhidhammāvatāraṭīkāya</centered>
  <centered>Kaṅkhāvitaraṇavisuddhiniddesavaṇṇanā niṭṭhitā.</centered>
  <centered>Ekūnavīsatimo paricchedo.</centered>
</text>
