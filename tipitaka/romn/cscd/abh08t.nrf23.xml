<?xml version="1.0" encoding="utf-8"?>
<text>
  <chapter>24. Catuvīsatimo paricchedo</chapter>
  <subhead>Paccayaniddesavaṇṇanā</subhead>
  <paragraph nr="1395">Rūpaṃrūpassāti rūpaṃ rūpassa. Arūpassa nāmassa.</paragraph>
  <paragraph nr="1396">Missakassāti nāmarūpamissakassāti attho.</paragraph>
  <paragraph nr="1397">Tipañca cāti pannarasa ca.</paragraph>
  <paragraph nr="1399">Ekoti  kammapaccayo. Dvekālikoti atītapaccuppannakālavasena dvīsu kālesu niyutto. Dassitoti bhagavatā desito.</paragraph>
  <centered>Iti abhidhammāvatāraṭīkāya</centered>
  <centered>Paccayaniddesavaṇṇanā niṭṭhitā.</centered>
  <centered>Catuvīsatimo paricchedo.</centered>
  <subhead>Nigamanakathāvaṇṇanā</subhead>
  <paragraph nr="1401">Sumatimativicārabodhanoti sumatīnaṃ sundarapaññānaṃ kavīnaṃ matiyā vicārassa bodhano. Vimativimohavināsanoti vimatīnaṃ bālānaṃ vimohassa vināsano. Kumatimatimahātamonāsoti kumatīnaṃ bālānaṃ mahātamasannibhāya matiyā nāsako. Paṭumatibhāsakaroti paṭūnaṃ paṇḍitānaṃ tikkhapaññāya obhāsakaro.</paragraph>
  <paragraph nr="1402">Sumatināmako bhikkhu asamānato asadisāya pūjāya mama āyācito yato yasmā  kāraṇā, tato tasmā kāraṇā ayaṃ abhidhammāvatāro. Padāto padāti koṭṭhāsato koṭṭhāsato. Hitavibhāvanā bhāvanāti hitappakāsanāya bhāvanāya mayā racito. Atha vā ahaṃ sumatinā bhikkhunā asamānato mānato āyācito yato yasmā, tato tasmā.</paragraph>
  <paragraph nr="1405">Tividhā byappathānañhi gatiyoti byappathānaṃ vacanānaṃ atthaganthayuttivasena tividhā gatiyo.</paragraph>
  <paragraph nr="1406">Nikāyantaraladdhīhīti aññasmiṃ nikāye laddhīhi. Vācanāmagganissitoti vacanappabandhanissito.</paragraph>
  <paragraph nr="1410">Asaṃkiṇṇakulākuleti  asammissakulehi ākiṇṇe. Supasannasitodaketi madhurasītodake.</paragraph>
  <paragraph nr="1411">Saṅkaṭeti sambādhe.</paragraph>
  <paragraph nr="1412">Kelāsasikharākārapāsādapaṭimaṇḍiteti rajatapabbatamatthakanibhehi pāsādehi alaṅkate.</paragraph>
  <paragraph nr="1413">Vividhākāracārupākāragopureti vividhasaṇṭhānamanuññapākāradvārakoṭṭhake.</paragraph>
  <paragraph nr="1414">Sallekhāti sallekhavutti. Sākhalyeti sakhilabhāve. Satāti satisampannena.</paragraph>
  <paragraph nr="1415">Vassavalāhakā devāti vassavalāhakabhūtā devā amarā.</paragraph>
  <centered>Nigamanakathāvaṇṇanā niṭṭhitā.</centered>
  <centered>Abhidhammāvatārapurāṇaṭīkā niṭṭhitā.</centered>
  <centered> Namo tassa bhagavato arahato sammāsambuddhassa</centered>
  <nikaya>Abhidhammāvatāra-abhinavaṭīkā</nikaya>
  <subhead>(Paṭhamo bhāgo)</subhead>
  <subsubhead>Ganthārambhakathā</subsubhead>
  <gatha type="1">(Ka) visuddhakaruṇāñāṇaṃ , buddhaṃ sambuddhapūjitaṃ;</gatha>
  <gatha type="last">Dhammaṃ saddhammasambhūtaṃ, vande saṃghaṃ niraṅgaṇaṃ.</gatha>
  <gatha type="1">(Kha) sāriputtaṃ mahātheraṃ, pariyattivisāradaṃ;</gatha>
  <gatha type="last">Namāmi santavuttiṃ me, guruṃ gāravabhājanaṃ.</gatha>
  <gatha type="1">(Ga) vandantena mayā evaṃ,</gatha>
  <gatha type="2">Yā laddhā puññasampadā;</gatha>
  <gatha type="3">Hitvā tassānubhāvena,</gatha>
  <gatha type="last">Antarāye asesato.</gatha>
  <gatha type="1">(Gha) mahāvihāravāsīnaṃ , therānaṃ thirasīlinaṃ;</gatha>
  <gatha type="last">Vaṃsālaṅkārabhūtena, bhūtānuggahakārinā.</gatha>
  <gatha type="1">(Ṅa) therena buddhadattena, racitaṃ yaṃ manoramaṃ;</gatha>
  <gatha type="last">Piṭake abhidhammasmiṃ, otārupāyabhāvato.</gatha>
  <gatha type="1">(Ca) abhidhammāvatāroti, laddhanāmena vissutaṃ;</gatha>
  <gatha type="last">Nānānipuṇagambhīranayaṃ pakaraṇuttamaṃ.</gatha>
  <gatha type="1">(Cha) atthasaṃvaṇṇanaṃ tassa, ārabhissaṃ yathābalaṃ;</gatha>
  <gatha type="last">Pāmojjajananatthāya, ābhidhammikabhikkhunanti.</gatha>
</text>
