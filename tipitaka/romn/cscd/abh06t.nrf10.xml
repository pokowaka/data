<?xml version="1.0" encoding="utf-8"?>
<text>
  <chapter>10. Dasamo paricchedo</chapter>
  <subhead>Rūpavibhāganiddeso</subhead>
  <hangnum nr="622"/>
  <gatha type="1"> Vuttamādimhi  yaṃ rūpaṃ, cittajānamanantaraṃ;</gatha>
  <gatha type="last">Tassa dāni karissāmi, samāsena vibhāvanaṃ.</gatha>
  <hangnum nr="623"/>
  <gatha type="1"> Yaṃ ruppatīti rūpanti, tathā rūpayatīti vā;</gatha>
  <gatha type="last">Rūpārūpabhavātīto, surūpo rūpamabravi.</gatha>
  <hangnum nr="624"/>
  <gatha type="1"> Taṃ rūpaṃ duvidhaṃ hoti, bhūtopādāyabhedato;</gatha>
  <gatha type="last">Catubbidhā mahābhūtā, upādā catuvīsati.</gatha>
  <hangnum nr="625"/>
  <gatha type="1"> Pathavīdhātu āpo ca,</gatha>
  <gatha type="2">Tejo vāyo tatheva ca;</gatha>
  <gatha type="3">Cattārome mahābhūtā,</gatha>
  <gatha type="last">Mahābhūtena desitā.</gatha>
  <hangnum nr="626"/>
  <gatha type="1"> Mahantā pātubhūtāti, mahābhūtasamāti vā;</gatha>
  <gatha type="last">Vañcakattā abhūtena, mahābhūtāti saññitā.</gatha>
  <hangnum nr="627"/>
  <gatha type="1"> Cakkhu  sotañca ghānañca, jivhā kāyo ca rūpatā;</gatha>
  <gatha type="last">Saddo gandho raso itthi-purisindriyajīvitaṃ.</gatha>
  <hangnum nr="628"/>
  <gatha type="1"> Vatthumāhāratā kāya-vacīviññattiyo duve;</gatha>
  <gatha type="last">Ākāso ceva rūpassa, lahutādittayampi ca.</gatha>
  <hangnum nr="629"/>
  <gatha type="1"> Upacayo santatirūpaṃ, jaratāniccatāpi ca;</gatha>
  <gatha type="last">Upādāti pavuccanti, imāni catuvīsati.</gatha>
  <hangnum nr="630"/>
  <gatha type="1"> Mahābhūtāni nissāya, amuñcitvā pavattito;</gatha>
  <gatha type="last">Upādārūpamiccāha, nirupādānamānaso.</gatha>
  <hangnum nr="631"/>
  <gatha type="1"> Pathavī patthaṭattā ca, vāyo vāyanato bhave;</gatha>
  <gatha type="last">Tejo tejeti rūpāni, āpo āpeti pālanā.</gatha>
  <hangnum nr="632"/>
  <gatha type="1"> Tesaṃ dāni pavakkhāmi, rūpānaṃ lakkhaṇādikaṃ;</gatha>
  <gatha type="last">Lakkhaṇādīsu ñātesu, dhammā āvi bhavanti hi.</gatha>
  <hangnum nr="633"/>
  <gatha type="1"> Sāmaññaṃ vā sabhāvo vā, dhammānaṃ lakkhaṇaṃ mataṃ;</gatha>
  <gatha type="last">Kiccaṃ vā tassa sampatti, rasoti paridīpito.</gatha>
  <hangnum nr="634"/>
  <gatha type="1"> Phalaṃ vā paccupaṭṭhānaṃ, upaṭṭhānanayopi vā;</gatha>
  <gatha type="last">Āsannakāraṇaṃ yaṃ tu, taṃ padaṭṭhānasaññitaṃ.</gatha>
  <paragraph>Tattha  kakkhaḷattalakkhaṇā pathavīdhātu, patiṭṭhānarasā, sampaṭicchanapaccupaṭṭhānā. Paggharaṇalakkhaṇā āpodhātu, upabrūhanarasā, saṅgahapaccupaṭṭhānā. Uṇhattalakkhaṇā tejodhātu, paripācanarasā, maddavānuppadānapaccupaṭṭhānā. Vitthambhanalakkhaṇā vāyodhātu, samudīraṇarasā, abhinīhārapaccupaṭṭhānā. Ekekāya cettha sesabhūtattayapadaṭṭhānāti veditabbā.</paragraph>
  <paragraph>Cakkhatīti cakkhu, rūpaṃ vibhāvetīti attho.</paragraph>
  <hangnum nr="635"/>
  <gatha type="1"> Tattha  cakkhu dvidhā vuttaṃ, paññāmaṃsappabhedato;</gatha>
  <gatha type="last">Tattha paññāmayaṃ cakkhu, hoti pañcavidhaṃ pana.</gatha>
  <hangnum nr="636"/>
  <gatha type="1"> Buddhadhammasamantehi, ñāṇadibbehi nāmato;</gatha>
  <gatha type="last">Yathānukkamato tesaṃ, nānattaṃ me nibodhatha.</gatha>
  <hangnum nr="637"/>
  <gatha type="1"> Āsayānusaye ñāṇaṃ, indriyānaṃ paropare;</gatha>
  <gatha type="last">Buddhacakkhunti niddiṭṭhaṃ, muninā lokacakkhunā.</gatha>
  <hangnum nr="638"/>
  <gatha type="1"> Heṭṭhāmaggattaye ñāṇaṃ, dhammacakkhunti saññitaṃ;</gatha>
  <gatha type="last">Ñeyyaṃ samantacakkhunti, ñāṇaṃ sabbaññutā pana.</gatha>
  <hangnum nr="639"/>
  <gatha type="1"> Yaṃ ‘‘cakkhuṃ udapādī’’ti, āgataṃ ñāṇacakkhu taṃ;</gatha>
  <gatha type="last">Abhiññācittajā paññā, dibbacakkhunti vuccati.</gatha>
  <hangnum nr="640"/>
  <gatha type="1"> Maṃsacakkhupi duvidhaṃ, sasambhārapasādato;</gatha>
  <gatha type="last">Sasambhārañca nāmettha, akkhikūpe patiṭṭhitaṃ.</gatha>
  <hangnum nr="641"/>
  <gatha type="1"> Akkhikūpaṭṭhinā heṭṭhā, uddhañca bhamukaṭṭhinā;</gatha>
  <gatha type="last">Ubhato akkhikūṭehi, matthaluṅgena antato.</gatha>
  <hangnum nr="642"/>
  <gatha type="1"> Bahiddhā akkhilomehi, paricchinno ca yo pana;</gatha>
  <gatha type="last">Nhārusuttena ābandho, maṃsapiṇḍo pavuccati.</gatha>
  <hangnum nr="643"/>
  <gatha type="1"> Sakalopi ca lokoyaṃ, kamalassa dalaṃ viya;</gatha>
  <gatha type="last">Puthulaṃ vipulaṃ nīlaṃ, iti jānāti locanaṃ.</gatha>
  <hangnum nr="644"/>
  <gatha type="1"> Cakkhu nāma na taṃ hoti, vatthu tassāti vuccati;</gatha>
  <gatha type="last">Idaṃ pana sasambhāra-cakkhunti paridīpitaṃ.</gatha>
  <hangnum nr="645"/>
  <gatha type="1"> Vaṇṇo gandho raso ojā,</gatha>
  <gatha type="2">Catasso cāpi dhātuyo;</gatha>
  <gatha type="3">Bhāvasambhavasaṇṭhānaṃ,</gatha>
  <gatha type="last">Jīvitāni tatheva ca.</gatha>
  <hangnum nr="646"/>
  <gatha type="1"> Kāyacakkhupasādāti ,</gatha>
  <gatha type="2">Sambhārā honti cuddasa;</gatha>
  <gatha type="3">Tathā vitthārato cetaṃ,</gatha>
  <gatha type="last">Catasso cāpi dhātuyo.</gatha>
  <hangnum nr="647"/>
  <gatha type="1"> Vaṇṇo gandho raso ojā,</gatha>
  <gatha type="2">Saṇṭhānasambhavo tathā;</gatha>
  <gatha type="3">Dasete catusamuṭṭhānā,</gatha>
  <gatha type="last">Cattālīsa bhavanti te.</gatha>
  <hangnum nr="648"/>
  <gatha type="1"> Cakkhu  kāyappasādo ca, bhāvo jīvitameva ca;</gatha>
  <gatha type="last">Cattālīsañca rūpāni, cattāri tu bhavanti hi.</gatha>
  <hangnum nr="649"/>
  <gatha type="1"> Imesaṃ pana rūpānaṃ, vasena paripiṇḍitaṃ;</gatha>
  <gatha type="last">Idaṃ sambhāracakkhunti, paṇḍitehi pakāsitaṃ.</gatha>
  <hangnum nr="650"/>
  <gatha type="1"> Yo panettha sito atthi, paribandho parittako;</gatha>
  <gatha type="last">Catunnaṃ pana bhūtānaṃ, pasādo kammasambhavo.</gatha>
  <hangnum nr="651"/>
  <gatha type="1"> Idaṃ pasādacakkhunti, akkhātaṃ pañcacakkhunā;</gatha>
  <gatha type="last">Tadetaṃ tassa majjhe tu, sasambhārassa cakkhuno.</gatha>
  <hangnum nr="652"/>
  <gatha type="1"> Setena maṇḍalenassa, parikkhittassa sabbaso;</gatha>
  <gatha type="last">Kaṇhamaṇḍalamajjhe vā, niviṭṭhe diṭṭhamaṇḍale.</gatha>
  <hangnum nr="653"/>
  <gatha type="1"> Sandhāraṇādikiccāhi, dhātūhi ca catūhipi;</gatha>
  <gatha type="last">Katūpakāraṃ hutvāna, utucittādinā pana.</gatha>
  <hangnum nr="654"/>
  <gatha type="1"> Upatthambhiyamānaṃ taṃ, āyunā katapālanaṃ;</gatha>
  <gatha type="last">Vaṇṇagandharasādīhi, rūpehi parivāritaṃ.</gatha>
  <hangnum nr="655"/>
  <gatha type="1"> Cakkhuviññāṇakādīnaṃ, vatthudvārañca sādhayaṃ;</gatha>
  <gatha type="last">Ūkāsirasamānena, pamāṇeneva tiṭṭhati.</gatha>
  <paragraph>Vuttaṃ  hetaṃ –</paragraph>
  <hangnum nr="656"/>
  <gatha type="1"> ‘‘Yena cakkhupasādena, rūpānimanupassati;</gatha>
  <gatha type="last">Parittaṃ sukhumaṃ etaṃ, ūkāsirasamūpama’’nti.</gatha>
  <hangnum nr="657"/>
  <gatha type="1"> Sotādīsu ca eseva, nayo ñeyyo vibhāvinā;</gatha>
  <gatha type="last">Visesamattamevettha, pavakkhāmi ito paraṃ.</gatha>
  <paragraph>Suṇātīti sotaṃ, taṃ tanutambalomācite aṅgulivedhakasaṇṭhāne padese vuttappakārāhi dhātūhi katūpakāraṃ utucittāhārehi upatthambhiyamānaṃ āyunā paripāliyamānaṃ sotaviññāṇādīnaṃ vatthudvārabhāvaṃ sādhayamānaṃ tiṭṭhati.</paragraph>
  <paragraph>Ghāyatīti ghānaṃ, taṃ sasambhāraghānabilassa anto ajapadasaṇṭhāne padese yathāvuttappakārā hutvā tiṭṭhati.</paragraph>
  <paragraph>Sāyatīti jivhā, jīvitamavhāyatīti vā jivhā, sā sasambhārajivhāmajjhassa upari uppaladalaggasaṇṭhāne padese yathāvuttappakārā hutvā tiṭṭhati.</paragraph>
  <paragraph>Kucchitānaṃ malānaṃ āyoti kāyo. Yāvatā pana imasmiṃ kāye upādinnakaṃ rūpaṃ atthi, sabbattha kāyapasādo kappāsapaṭale sneho viya yathāvuttappakāro hutvā tiṭṭhati.</paragraph>
  <paragraph>Ettha panetesaṃ lakkhaṇādīni pavakkhāmi – daṭṭhukāmatānidānakammasamuṭṭhānabhūtapasādalakkhaṇaṃ  cakkhu, rūpesu āviñchanarasaṃ, cakkhuviññāṇassa ādhārabhāvapaccupaṭṭhānaṃ, daṭṭhukāmatānidānakammajabhūtapadaṭṭhānaṃ.</paragraph>
  <paragraph>Sotukāmatānidānakammasamuṭṭhānabhūtapasādalakkhaṇaṃ  sotaṃ, saddesu āviñchanarasaṃ, sotaviññāṇassa ādhārabhāvapaccupaṭṭhānaṃ, sotukāmatānidānakammajabhūtapadaṭṭhānaṃ.</paragraph>
  <paragraph>Ghāyitukāmatānidānakammasamuṭṭhānabhūtapasādalakkhaṇaṃ ghānaṃ, gandhesu āviñchanarasaṃ, ghānaviññāṇassa ādhārabhāvapaccupaṭṭhānaṃ, ghāyitukāmatānidānakammajabhūtapadaṭṭhānaṃ.</paragraph>
  <paragraph>Sāyitukāmatānidānakammasamuṭṭhānabhūtapasādalakkhaṇājivhā , rasesu āviñchanarasā, jivhāviññāṇassa ādhārabhāvapaccupaṭṭhānā, sāyitukāmatānidānakammajabhūtapadaṭṭhānā.</paragraph>
  <paragraph>Phusitukāmatānidānakammasamuṭṭhānabhūtapasādalakkhaṇo kāyo, phoṭṭhabbesu āviñchanaraso, kāyaviññāṇassa ādhārabhāvapaccupaṭṭhāno, phusitukāmatānidānakammajabhūtapadaṭṭhāno.</paragraph>
  <paragraph>Keci panāhu –</paragraph>
  <hangnum nr="658"/>
  <gatha type="1"> Tejādhikānaṃ bhūtānaṃ, pasādo pana cakkhuti;</gatha>
  <gatha type="last">Ākāsānilatoyubbiadhikānaṃ tu sesakā.</gatha>
  <hangnum nr="659"/>
  <gatha type="1"> Te panevaṃ tu vattabbā, ‘‘suttaṃ āharathā’’ti hi;</gatha>
  <gatha type="last">Suttameva ca te addhā, na dakkhissanti kiñcipi.</gatha>
  <hangnum nr="660"/>
  <gatha type="1"> Visese sati bhūtānaṃ, pasādo hi kathaṃ bhave;</gatha>
  <gatha type="last">Samānānaṃ hi bhūtānaṃ, pasādo paridīpito.</gatha>
  <hangnum nr="661"/>
  <gatha type="1"> Tasmā nissayabhūtānaṃ, catunnaṃ sabbaso pana;</gatha>
  <gatha type="last">Pahāyeva panetesaṃ, visesaparikappanaṃ.</gatha>
  <hangnum nr="662"/>
  <gatha type="1"> Ñeyyā kammavisesena, pasādānaṃ visesatā;</gatha>
  <gatha type="last">Na hi bhūtavisesena, hoti tesaṃ visesatā.</gatha>
  <hangnum nr="663"/>
  <gatha type="1"> Evametesu  cakkhuñca, sotaṃ apattagāhakaṃ;</gatha>
  <gatha type="last">Sesaṃ tu pana ghānādittayaṃ sampattagāhakaṃ.</gatha>
  <paragraph>Rūpanti rūpayatīti rūpaṃ, vaṇṇavikāramāpajjamānaṃ hadayaṅgatabhāvaṃ pakāsetīti attho. Taṃ pana cakkhupaṭihananalakkhaṇaṃ, cakkhuviññāṇassa visayabhāvarasaṃ, tasseva gocarabhāvapaccupaṭṭhānaṃ, catumahābhūtapadaṭṭhānaṃ. Yathā cetaṃ, tathā sabbānipi upādārūpānīti .</paragraph>
  <paragraph>Saddoti  saddayatīti saddo, so pana sotapaṭihananalakkhaṇo, sotaviññāṇassa visayabhāvaraso, tasseva gocarabhāvapaccupaṭṭhāno.</paragraph>
  <paragraph>Rasoti rasanti tenāti raso, so jivhāpaṭihananalakkhaṇo, jivhāviññāṇassa visayabhāvaraso, tasseva gocarabhāvapaccupaṭṭhāno.</paragraph>
  <paragraph>Gandhoti attānaṃ gandhayati sūcayatīti gandho, so ghānapaṭihananalakkhaṇo, ghānaviññāṇassa visayabhāvaraso, tasseva gocarabhāvapaccupaṭṭhāno.</paragraph>
  <paragraph>Itthindriyanti –</paragraph>
  <hangnum nr="664"/>
  <gatha type="1"> Kammajo itthibhāvoyaṃ, paṭisandhisamuṭṭhito;</gatha>
  <gatha type="last">Yañcetaṃ itthiliṅgādi, na tu taṃ indriyaṃ siyā.</gatha>
  <hangnum nr="665"/>
  <gatha type="1"> Itthindriyaṃ paṭicceva, itthiliṅgādayo pana;</gatha>
  <gatha type="last">Pavatteyeva jāyante, na tāni paṭisandhiyaṃ.</gatha>
  <hangnum nr="666"/>
  <gatha type="1"> Na ca taṃ cakkhuviññeyyaṃ, manoviññeyyameva taṃ;</gatha>
  <gatha type="last">Itthiliṅgādayo cakkhuviññeyyā honti vā na vā.</gatha>
  <hangnum nr="667"/>
  <gatha type="1"> Eseva ca nayo ñeyyo, sesepi purisindriye;</gatha>
  <gatha type="last">Idaṃ paṭhamakappānaṃ, ubhayaṃ tu pavattiyaṃ.</gatha>
  <hangnum nr="668"/>
  <gatha type="1"> Samuṭṭhātīti  viññeyyaṃ, parato paṭisandhiyaṃ;</gatha>
  <gatha type="last">Pavattepi samuṭṭhāya, pavatte parivattati.</gatha>
  <hangnum nr="669"/>
  <gatha type="1"> Mahatā pāpakammena, purisattaṃ vinassati;</gatha>
  <gatha type="last">Mahatā kusaleneva, jāyate purisindriyaṃ.</gatha>
  <hangnum nr="670"/>
  <gatha type="1"> Dubbalākusaleneva, itthiliṅgaṃ vinassati;</gatha>
  <gatha type="last">Dubbaleneva puññena, itthibhāvo hi jāyate.</gatha>
  <hangnum nr="671"/>
  <gatha type="1"> Ubhatobyañjanassāpi , ekamevindriyaṃ siyā;</gatha>
  <gatha type="last">Evaṃ sante abhāvo ca, dutiyabyañjanassa tu.</gatha>
  <hangnum nr="672"/>
  <gatha type="1"> Na cābhāvo siyā kasmā, na taṃ byañjanakāraṇaṃ;</gatha>
  <gatha type="last">Tassa kammasahāyaṃ hi, rāgacittaṃ tu kāraṇaṃ.</gatha>
  <paragraph>Ubhayassa panetassa lakkhaṇādīni vuccati. Tattha itthibhāvalakkhaṇaṃ itthindriyaṃ, ‘‘itthī’’ti pakāsanarasaṃ, itthiliṅganimittakuttākappānaṃ kāraṇabhāvapaccupaṭṭhānaṃ.</paragraph>
  <paragraph>Purisabhāvalakkhaṇaṃ purisindriyaṃ, ‘‘puriso’’ti pakāsanarasaṃ, purisaliṅganimittakuttākappānaṃ kāraṇabhāvapaccupaṭṭhānaṃ.</paragraph>
  <paragraph>Jīvitanti –</paragraph>
  <hangnum nr="673"/>
  <gatha type="1"> Jīvitindriyaniddese, vattabbaṃ yaṃ siyā idha;</gatha>
  <gatha type="last">Arūpajīvite vutta-nayeneva ca taṃ vade.</gatha>
  <paragraph>Lakkhaṇādīni  panassa evaṃ veditabbāni. Sahajarūpaparipālanalakkhaṇaṃ jīvitindriyaṃ, tesaṃ pavattanarasaṃ, tesameva ṭhapanapaccupaṭṭhānaṃ, yāpayitabbabhūtapadaṭṭhānanti.</paragraph>
  <paragraph>Vatthūti hadayavatthu.</paragraph>
  <hangnum nr="674"/>
  <gatha type="1"> Yaṃ nissāya manodhātu-manoviññāṇadhātuyo;</gatha>
  <gatha type="last">Vattanti pañcavokāre, taṃ ‘‘vatthū’’ti pavuccati.</gatha>
  <paragraph>Manodhātumanoviññāṇadhātūnaṃ  nissayalakkhaṇaṃ hadayavatthu, tāsañceva dhātūnaṃ ādhāraṇarasaṃ, ubbāhanapaccupaṭṭhānaṃ.</paragraph>
  <paragraph>Āhāratāti kabaḷīkāro āhāro. Ojaṭṭhamakaṃ rūpaṃ āharatīti āhāro.</paragraph>
  <hangnum nr="675"/>
  <gatha type="1"> Yāya  ojāya yāpenti, yattha yattha ca pāṇino;</gatha>
  <gatha type="last">Ayaṃ tu ‘‘kabaḷīkāro, āhāro’’ti pavuccati.</gatha>
  <hangnum nr="676"/>
  <gatha type="1"> Annapānādikaṃ vatthu, aggiṃ harati kammajaṃ;</gatha>
  <gatha type="last">Kevalaṃ na ca sakkoti, pāletuṃ jīvitaṃ pana.</gatha>
  <hangnum nr="677"/>
  <gatha type="1"> Ojā sakkoti pāletuṃ, harituṃ na ca pācakaṃ;</gatha>
  <gatha type="last">Haritumpi ca pāletuṃ, ubho sakkonti ekato.</gatha>
  <paragraph>Lakkhaṇādito panassa ojālakkhaṇo kabaḷīkāro āhāro, rūpāharaṇaraso, upatthambhanapaccupaṭṭhāno, kabaḷaṃ katvā ajjhoharitabbavatthupadaṭṭhānoti veditabbo.</paragraph>
  <paragraph>Kāyaviññattiniddese kāyena attano bhāvaṃ viññāpentānaṃ kāyaggahaṇānusārena gahitāya etāya bhāvo viññāyatīti viññatti. Sayaṃ vā kāyaggahaṇānusārena viññāyatītipi viññatti. ‘‘Kāyena saṃvaro sādhu, sādhu vācāya saṃvaro’’ti āgato copanasaṅkhāto kāyova viññatti kāyaviññatti. Kāyavipphandanena adhippāyaviññāpanahetuttā sayañca tathā viññeyyattā kāyena viññattītipi kāyaviññatti.</paragraph>
  <hangnum nr="678"/>
  <gatha type="1"> Tattha yā sahajātassa, cittajāniladhātuyā;</gatha>
  <gatha type="last">Rūpassa calane hetu, ekākāravikāratā.</gatha>
  <hangnum nr="679"/>
  <gatha type="1"> Kāyaviññatti nāmāyaṃ, kāyadvāranti sā matā;</gatha>
  <gatha type="last">Tattha yā cetanāsiddhā, puññāpuññavasā pana.</gatha>
  <hangnum nr="680"/>
  <gatha type="1"> Kāyakammanti  niddiṭṭhā, satthunā sā hitesinā;</gatha>
  <gatha type="last">Sampavatti panetissā, vacīdvārepi jāyate.</gatha>
  <hangnum nr="681"/>
  <gatha type="1"> Labhitvā  panupatthambhaṃ, ekāvajjanavīthiyaṃ;</gatha>
  <gatha type="last">Heṭṭhāhi chahi cittehi, vāyodhātusamuṭṭhitaṃ.</gatha>
  <hangnum nr="682"/>
  <gatha type="1"> Sattamena tu cittena, vāyodhātusamuṭṭhitā;</gatha>
  <gatha type="last">Cāleti sahajaṃ rūpaṃ, viññattisahitāttanā.</gatha>
  <paragraph>Vacīviññattiniddese  pana –</paragraph>
  <hangnum nr="683"/>
  <gatha type="1"> Paccayo cittajātāya, upādinnakaghaṭṭane;</gatha>
  <gatha type="last">Yo ākāravikāreko, ayaṃ pathavidhātuyā.</gatha>
  <hangnum nr="684"/>
  <gatha type="1"> Vacīviññatti viññeyyā, saha saddavasā pana;</gatha>
  <gatha type="last">Vacīdvāranti niddiṭṭhā, sāva sakyakulindunā.</gatha>
  <hangnum nr="685"/>
  <gatha type="1"> Saddo na cittajo atthi, vinā viññattighaṭṭanaṃ;</gatha>
  <gatha type="last">Dhātusaṅghaṭṭaneneva, saha saddo hi jāyati.</gatha>
  <hangnum nr="686"/>
  <gatha type="1"> Sā viññāpanato ceva, ayaṃ viññeyyatopi ca;</gatha>
  <gatha type="last">Viññattīti siyā tassā, sambhavo kārakadvaye.</gatha>
  <hangnum nr="687"/>
  <gatha type="1"> Na viññattidvayaṃ aṭṭha, rūpāni viya cittajaṃ;</gatha>
  <gatha type="last">Cittajānaṃ vikārattā, cittajanti pavuccati.</gatha>
  <paragraph>Tattha kāyaviññatti adhippāyapakāsanarasā, kāyavipphandanahetubhāvapaccupaṭṭhānā, cittasamuṭṭhānavāyodhātupadaṭṭhānā. Tathā vacīviññatti adhippāyapakāsanarasā, vacīghosassa hetubhāvapaccupaṭṭhānā, cittasamuṭṭhānapathavīdhātupadaṭṭhānā.</paragraph>
  <hangnum nr="688"/>
  <gatha type="1"> Na kassatīti ākāso, rūpānaṃ vivaro pana;</gatha>
  <gatha type="last">Yo rūpānaṃ paricchedo, svākāsoti pavuccati.</gatha>
  <paragraph>So  rūpaparicchedalakkhaṇo, rūpapariyantapakāsanaraso, rūpamariyādapaccupaṭṭhāno, asamphuṭṭhabhāvachiddavivarabhāvapaccupaṭṭhāno vā, paricchinnarūpapadaṭṭhāno.</paragraph>
  <paragraph>Rūpassa lahutādittayaniddese –</paragraph>
  <hangnum nr="689"/>
  <gatha type="1"> Heṭṭhā vuttanayeneva, rūpassa lahutādisu;</gatha>
  <gatha type="last">Tisso rūpavikārāti, viññātabbā vibhāvinā.</gatha>
  <hangnum nr="690"/>
  <gatha type="1"> Etāsaṃ  pana tissannaṃ, kamato ca pavattiyaṃ;</gatha>
  <gatha type="last">Arogī madditaṃ cammaṃ, dhantahemaṃ nidassanaṃ.</gatha>
  <hangnum nr="691"/>
  <gatha type="1"> Kammaṃ kātuṃ na sakkoti, lahutādittayaṃ pana;</gatha>
  <gatha type="last">Āhārādittayaṃyeva, taṃ karoti tato tijaṃ.</gatha>
  <paragraph>Tattha  adandhatālakkhaṇā rūpassa lahutā, rūpānaṃ garubhāvavinodanarasā, lahuparivattitāpaccupaṭṭhānā, lahurūpapadaṭṭhānā.</paragraph>
  <paragraph>Athaddhatālakkhaṇā rūpassa mudutā, rūpānaṃ thaddhabhāvavinodanarasā, sabbakiriyāsu avirodhitāpaccupaṭṭhānā, mudurūpapadaṭṭhānā.</paragraph>
  <paragraph>Sarīrakiriyānukūlakammaññatālakkhaṇā rūpassa kammaññatā, akammaññatāvinodanarasā, adubbalabhāvapaccupaṭṭhānā, kammaññatārūpapadaṭṭhānā. Etā pana tissopi na aññamaññaṃ vijahanti.</paragraph>
  <paragraph>Upacayasantatiniddese –</paragraph>
  <hangnum nr="692"/>
  <gatha type="1"> Rūpānamācayo yo hi, vutto upacayoti so;</gatha>
  <gatha type="last">Anuppabandhatā tesaṃ, santatīti pavuccati.</gatha>
  <hangnum nr="693"/>
  <gatha type="1"> Atthato  ubhayampetaṃ, jātirūpanti dīpitaṃ;</gatha>
  <gatha type="last">Vuttamākāranānattā, veneyyānaṃ vasena vā.</gatha>
  <paragraph>Lakkhaṇādito pana ācayalakkhaṇo rūpassa upacayo, pubbantato rūpānaṃ ummujjāpanaraso, niyyātanapaccupaṭṭhāno, paripuṇṇabhāvapaccupaṭṭhāno vā, upacitarūpapadaṭṭhāno.</paragraph>
  <paragraph>Pavattilakkhaṇā rūpassa santati, anuppabandhanarasā, anupacchedapaccupaṭṭhānā, anuppabandharūpapadaṭṭhānā.</paragraph>
  <paragraph>Jarāniddese  jīraṇaṃ jarā.</paragraph>
  <hangnum nr="694"/>
  <gatha type="1"> Duvidhāyaṃ jarā nāma, pākaṭāpākaṭāti ca;</gatha>
  <gatha type="last">Pākaṭā rūpadhammesu, arūpesu apākaṭā.</gatha>
  <paragraph>Rūpassa paripākatālakkhaṇā rūpassa jaratā, upanayanarasā, sabhāvānaṃ apagamepi nasabhāvāpagamapaccupaṭṭhānā vīhipurāṇabhāvo viya, paripaccamānarūpapadaṭṭhānā.</paragraph>
  <paragraph>Paribhedalakkhaṇā rūpassa aniccatā, saṃsīdanarasā, khayavayapaccupaṭṭhānā, paribhijjamānarūpapadaṭṭhānāti veditabbāti.</paragraph>
  <paragraph>Evaṃ catuvīsati upādārūpāni veditabbāni.</paragraph>
  <hangnum nr="695"/>
  <gatha type="1"> Bhūtarūpāni cattāri, upādā catuvīsati;</gatha>
  <gatha type="last">Aṭṭhavīsati rūpāni, sabbāneva bhavanti hi.</gatha>
  <hangnum nr="696"/>
  <gatha type="1"> Imesu pana rūpesu, asammohatthameva taṃ;</gatha>
  <gatha type="last">Samodhānaṃ samuṭṭhānaṃ, nipphannaṃ saṅkhatampi ca.</gatha>
  <hangnum nr="697"/>
  <gatha type="1"> Codanaṃ  parihārañca, nayamekavidhādikaṃ;</gatha>
  <gatha type="last">Saṅkhepena pavakkhāmi, pakiṇṇakamidaṃ suṇa.</gatha>
  <paragraph>Tattha samodhānanti sabbameva idaṃ rūpaṃ sabbasamodhānato pathavīdhātu āpodhātu tejodhātu vāyodhātu cakkhāyatanaṃ…pe… jaratā aniccatāti aṭṭhavīsatividhaṃ ca hoti, ito aññaṃ rūpaṃ nāma natthi. Keci pana middhavādino ‘‘middharūpaṃ nāma atthī’’ti vadanti, te ‘‘addhā munīsi sambuddho, natthi nīvaraṇā tavā’’ti ca ‘‘thinamiddhanīvaraṇaṃ avijjānīvaraṇañca nīvaraṇasampayutta’’nti sampayuttavacanato ca mahāpakaraṇapaṭṭhāne ‘‘nīvaraṇaṃ dhammaṃ paṭicca nīvaraṇo dhammo uppajjati napurejātapaccayā’’ti arūpepi ‘‘kāmacchandanīvaraṇaṃ paṭicca thinamiddhauddhaccakukkuccāvijjānīvaraṇa’’nti evamādīhi pāḷīhi virujjhanato ca arūpameva middhanti paṭikkhipitabbā.</paragraph>
  <hangnum nr="698"/>
  <gatha type="1"> Arūpepi  panetassa, middhassuppatti pāṭhato;</gatha>
  <gatha type="last">Niṭṭhametthāvagantabbā, arūpanti ca viññunā.</gatha>
  <paragraph>Apare ‘‘balarūpena saddhiṃ ekūnatiṃsa, sambhavarūpena saddhiṃ tiṃsa, jātirūpena saddhiṃ ekatiṃsa, rogarūpena saddhiṃ dvattiṃsa rūpānī’’ti vadanti. Tepi tesaṃ visuṃ visuṃ abhāvaṃ dassetvā paṭikkhipitabbā. Vāyodhātuyā gahitāya balarūpaṃ gahitameva, aññaṃ balarūpaṃ nāma natthi. Āpodhātuyā sambhavarūpaṃ, upacayasantatīti jātirūpaṃ, jaratāaniccatādīhi rogarūpaṃ gahitaṃ, aññaṃ rogarūpaṃ nāma natthīti, tasmā aṭṭhavīsatividhāneva rūpānīti.</paragraph>
  <paragraph>Evaṃ samodhānato veditabbānīti.</paragraph>
  <paragraph>Samuṭṭhānanti cattāri rūpasamuṭṭhānāni utucittāhārakammānīti.</paragraph>
  <hangnum nr="699"/>
  <gatha type="1"> Kammaṃ  utu ca cittañca, āhāro rūpahetuyo;</gatha>
  <gatha type="last">Eteheva ca rūpāni, jāyanti na panaññato.</gatha>
  <hangnum nr="700"/>
  <gatha type="1"> Tasmā ekasamuṭṭhānā, ekādasa bhavanti hi;</gatha>
  <gatha type="last">Aṭṭhindriyāni vatthuñca, viññattidvayameva ca.</gatha>
  <hangnum nr="701"/>
  <gatha type="1"> Aṭṭhindriyāni vatthuñca, ekanteneva kammajā;</gatha>
  <gatha type="last">Cittajaṃyeva viññatti-dvayaṃ vuttaṃ mahesinā.</gatha>
  <hangnum nr="702"/>
  <gatha type="1"> Cittena utunā ceva, saddo dvīhi samuṭṭhito;</gatha>
  <gatha type="last">Utuāhāracittehi, lahutādittayaṃ kataṃ.</gatha>
  <hangnum nr="703"/>
  <gatha type="1"> Vaṇṇo  gandho raso ojā,</gatha>
  <gatha type="2">Catasso cāpi dhātuyo;</gatha>
  <gatha type="3">Santatyupacayākāsā,</gatha>
  <gatha type="last">Ekādasa catubbhavā.</gatha>
  <hangnum nr="704"/>
  <gatha type="1"> Ekādasekato  jātā,</gatha>
  <gatha type="2">Dvijekova tijā tayo;</gatha>
  <gatha type="3">Catujekādasakkhātā,</gatha>
  <gatha type="last">Dve na kenaci jāyare.</gatha>
  <hangnum nr="705"/>
  <gatha type="1"> Kammena vīsati rūpā, sattarasa tu cetasā;</gatha>
  <gatha type="last">Utunā dasapañceva, cuddasāhārato pana.</gatha>
  <hangnum nr="706"/>
  <gatha type="1"> Chasaṭṭhi sabbānetāni, samuṭṭhānavibhāgato;</gatha>
  <gatha type="last">Aṭṭhasaṭṭhi ca honteva, jaratāniccatāhi te.</gatha>
  <hangnum nr="707"/>
  <gatha type="1"> Jaratāniccatā ceva, na kenaci samuṭṭhitā;</gatha>
  <gatha type="last">Jātassa pākabhedattā, jāyeyyuṃ yadi tānipi.</gatha>
  <hangnum nr="708"/>
  <gatha type="1"> Evaṃ sante tu tesampi, pākabhedā siyuṃ na hi;</gatha>
  <gatha type="last">Pāko paccati bhedo vā, na ca bhijjati natthi taṃ.</gatha>
  <hangnum nr="709"/>
  <gatha type="1"> Jātassa  pākabhedattā, dvayametaṃ na jāyati;</gatha>
  <gatha type="last">Siyā katthaci buddhettha, ‘‘rūpassupacayo’’ti hi.</gatha>
  <hangnum nr="710"/>
  <gatha type="1"> Vacanena yathā ‘‘jāti, jāyatī’’ti ca dīpitaṃ;</gatha>
  <gatha type="last">Pākopi paccatevaṃ tu, bhedopi paribhijjatu.</gatha>
  <hangnum nr="711"/>
  <gatha type="1"> Na ceva jāyate jāti, iti ñeyyā vibhāvinā;</gatha>
  <gatha type="last">Jāyamānassa dhammassa, nibbattīti pakāsitā.</gatha>
  <hangnum nr="712"/>
  <gatha type="1"> Tattha yathā siyā jāti, yesaṃ dhammānameva sā;</gatha>
  <gatha type="last">Tappaccayattavohāraṃ, abhinibbattisammutiṃ.</gatha>
  <hangnum nr="713"/>
  <gatha type="1"> Labhateva tathā tesaṃ, pākabhedā labbhanti te;</gatha>
  <gatha type="last">Tappaccayattavohāraṃ, abhinibbattisammutiṃ.</gatha>
  <hangnum nr="714"/>
  <gatha type="1"> Evaṃ idaṃ dvayañcāpi, hoti kammādisambhavaṃ;</gatha>
  <gatha type="last">Na pākabhedā vohāraṃ, taṃ labhanti kadācipi.</gatha>
  <hangnum nr="715"/>
  <gatha type="1"> Kasmā  hi janakānaṃ tu, paccayānamabhāvato;</gatha>
  <gatha type="last">Ānubhāvakhaṇuppāde, jātiyā pana labbhati.</gatha>
  <hangnum nr="716"/>
  <gatha type="1"> Tappaccayattavohāraṃ, abhinibbattisammutiṃ;</gatha>
  <gatha type="last">Tasmā labhati jāti ca, labhatī netaradvayaṃ.</gatha>
  <hangnum nr="717"/>
  <gatha type="1"> Jiyyatīti na vattabbaṃ, taṃ dvayaṃ bhijjatīti vā;</gatha>
  <gatha type="last">Ānubhāvakhaṇe tassa, paccayānamabhāvato.</gatha>
  <hangnum nr="718"/>
  <gatha type="1"> ‘‘Aniccaṃ saṅkhatañcetaṃ, jarāmaraṇa’’miccapi;</gatha>
  <gatha type="last">Vuttattā jāyaticcetaṃ, atha maññasi ce tuvaṃ.</gatha>
  <hangnum nr="719"/>
  <gatha type="1"> Evampi ca na vattabbaṃ, sā hi pariyāyadesanā;</gatha>
  <gatha type="last">Aniccānaṃ tu dhammānaṃ, jarāmaraṇato tathā.</gatha>
  <hangnum nr="720"/>
  <gatha type="1"> Aniccaṃ  saṅkhatañcāti, vuttaṃ viññattiyo viya;</gatha>
  <gatha type="last">Yadi evaṃ tayametaṃ, ajātattā ca sabbathā.</gatha>
  <hangnum nr="721"/>
  <gatha type="1"> Natthīti  ce khaṃpupphaṃva, niccaṃ vāsaṅkhataṃ viya;</gatha>
  <gatha type="last">Nobhayaṃ panidaṃ kasmā, nissayāyattavuttito.</gatha>
  <hangnum nr="722"/>
  <gatha type="1"> Bhāve pathaviyādīnaṃ, nissayānaṃ tu bhāvato;</gatha>
  <gatha type="last">Tasmā hi ca khaṃpupphaṃva, na natthi pana taṃ tayaṃ.</gatha>
  <hangnum nr="723"/>
  <gatha type="1"> Yasmā pathaviyādīnaṃ, abhāvena ca labbhati;</gatha>
  <gatha type="last">Tasmā na pana niccaṃ vā, nibbānaṃ viya taṃ tayaṃ.</gatha>
  <paragraph>Nipphannanti ettha cattāro mahābhūtā cakkhusotaghānajivhākāyarūpasaddagandharasaitthipurisajīvitindriyakabaḷīkārāhārahadayavatthūti aṭṭhārasa rūpāni nipphannāni nāma. Sesāni dasa anipphannāni nāma.</paragraph>
  <hangnum nr="724"/>
  <gatha type="1"> Aṭṭhārasa nipphannāni, anipphannāvasesakā;</gatha>
  <gatha type="last">Yadi honti anipphannā, bhaveyyuṃ te asaṅkhatā.</gatha>
  <hangnum nr="725"/>
  <gatha type="1"> Tesameva  ca rūpānaṃ, vikārattā asaṅkhatā;</gatha>
  <gatha type="last">Kathaṃ nāma bhaveyyuṃ te, nipphannā ceva saṅkhatā.</gatha>
  <paragraph>Evaṃ nipphannasaṅkhato veditabbo.</paragraph>
  <paragraph>Codanāparihāranti ettha –</paragraph>
  <hangnum nr="726"/>
  <gatha type="1"> Itthibhāvo pumattañca, jīvitaṃ sambhavopi ca;</gatha>
  <gatha type="last">Tathā kāyappasādoti, sabbaṭṭhānāti vaṇṇitā.</gatha>
  <hangnum nr="727"/>
  <gatha type="1"> Evaṃ sante tu dhammānaṃ, hoti saṅkaradosatā;</gatha>
  <gatha type="last">Cakkhukāyapasādānaṃ, ekattaṃ upapajjati.</gatha>
  <hangnum nr="728"/>
  <gatha type="1"> Aññaṃ pana ca aññasmiṃ, na catthi paramatthato;</gatha>
  <gatha type="last">Tasmā kāyindriyaṃ cakkhu-pasādena na saṅkaraṃ.</gatha>
  <hangnum nr="729"/>
  <gatha type="1"> Aññamaññāvinibbhogavasena  tu pavattito;</gatha>
  <gatha type="last">Tesaṃ ṭhānantaraṃ vattuṃ, na sakkā samayaññunā.</gatha>
  <hangnum nr="730"/>
  <gatha type="1"> Yāvatā anupādinnasantānaṃ atthi tattha so;</gatha>
  <gatha type="last">Atthi kāyapasādoti, tasmā evamudīritaṃ.</gatha>
  <hangnum nr="731"/>
  <gatha type="1"> Lakkhaṇādivasenāpi, nānattaṃ samupāgataṃ;</gatha>
  <gatha type="last">Dhajānaṃ pañcavaṇṇānaṃ, chāyā upamataṃ gatā.</gatha>
  <hangnum nr="732"/>
  <gatha type="1"> Tasmā  hi pana dhammānaṃ, aññamaññaṃ vimissatā;</gatha>
  <gatha type="last">Na hotevāti viññeyyā, viññunā samayaññunā.</gatha>
  <paragraph>Evaṃ nipphannānipphannabhāvo, codanāparihāro ca veditabbo.</paragraph>
  <paragraph>Nayamekavidhādikanti –</paragraph>
  <hangnum nr="733"/>
  <gatha type="1"> Lokikattā  nahetuttā, saṅkhatattā ca sāsavā;</gatha>
  <gatha type="last">Sabbamekavidhaṃ rūpaṃ, paccayāyattavuttito.</gatha>
  <hangnum nr="734"/>
  <gatha type="1"> Ajjhattikabahiddhā ca, indriyānindriyāpi ca;</gatha>
  <gatha type="last">Sukhumoḷārikā ceva, upādinnādito dvidhā.</gatha>
  <hangnum nr="735"/>
  <gatha type="1"> Cakkhuāyatanādīni, pañca ajjhattikāni tu;</gatha>
  <gatha type="last">Tevīsatividhaṃ sesaṃ, bāhiranti pavuccati.</gatha>
  <hangnum nr="736"/>
  <gatha type="1"> Cakkhusotindriyādīni, indriyāni panaṭṭha tu;</gatha>
  <gatha type="last">Sesañca tu vīsaṃ rūpaṃ, anindriyamudīritaṃ.</gatha>
  <hangnum nr="737"/>
  <gatha type="1"> Cakkhuāyatanādīni, nava phoṭṭhabbameva ca;</gatha>
  <gatha type="last">Taṃ bārasavidhaṃ rūpaṃ, oḷārikamudīritaṃ.</gatha>
  <hangnum nr="738"/>
  <gatha type="1"> Sesāni pana rūpāni, sukhumāni tu soḷasa;</gatha>
  <gatha type="last">Kammajaṃ tu upādinnaṃ, anupādinnamaññathā.</gatha>
  <paragraph>Evañca duvidhaṃ hoti.</paragraph>
  <paragraph>Puna  sanidassanasappaṭighaanidassanasappaṭigha- anidassanaappaṭighabhedato ca, kammajākammajanevakammajānākammajabhedato ca tividhaṃ. Tattha rūpāyatanaṃ sanidassanasappaṭighaṃ, ekādasavidhaṃ sesoḷārikarūpaṃ anidassanasappaṭighaṃ, sesaṃ soḷasavidhaṃ sukhumarūpaṃ anidassanaappaṭighaṃ. Kammato jātaṃ kammajaṃ, aṭṭhindriyāni, vatthu ca kammajaṃ, tadaññappaccayā jātaṃ akammajaṃ, nakutoci jātaṃ nevakammajānākammajaṃ jaratā aniccatā ca. Evaṃ tividhaṃ hoti.</paragraph>
  <paragraph>Puna diṭṭhasutamutaviññātavasena ca, dvārañceva vatthu ca, dvārameva hutvā na vatthu ca, vatthumeva hutvā na dvārañca, neva dvārañca na vatthu cāti evaṃ bhedato ca, dvārañcevindriyañca, dvāraṃyeva hutvā nevindriyañca, indriyameva hutvā na dvārañca, neva dvārañca nevindriyañcāti evaṃ  bhedato ca, vatthu ceva indriyañca, indriyameva hutvā na vatthu ca, vatthumeva hutvā nevindriyañca, nevindriyaṃ na vatthu ceti evaṃ bhedato ca catubbidhaṃ.</paragraph>
  <paragraph>Tattha  diṭṭhaṃ nāma rūpāyatanaṃ, sutaṃ nāma saddāyatanaṃ, mutaṃ nāma gandharasaphoṭṭhabbāyatanattayaṃ, viññātaṃ nāma avasesacakkhāyatanādipañcakaṃ, soḷasavidhaṃ sukhumarūpañca. Cakkhāyatanādipañcakaṃ dvārañceva vatthu ca, viññattidvayaṃ dvārameva hoti, na vatthu, hadayavatthu vatthumeva hoti, na dvāraṃ, sesaṃ sabbaṃ rūpaṃ neva dvāraṃ na vatthu ca. Tatiyacatukke indriyameva hutvā na dvāranti itthindriyapurisindriyajīvitindriyāni. Imāni hi indriyāneva honti, na dvārāni, sesamanantaracatukke vuttanayeneva veditabbaṃ. Catutthacatukke tatiyapadaṃ hadayavatthuṃ sandhāya vuttaṃ, sesaṃ vuttanayameva. Evaṃ catubbidhaṃ hotīti veditabbaṃ.</paragraph>
  <paragraph>Puna ekajadvijatijacatujanakutocijātabhedato, dvārindriyaṃ vatthu ca, dvārameva hutvā nevindriyaṃ na vatthu ca, vatthumeva hutvā nevindriyaṃ na dvārañca, indriyameva hutvā na vatthu na dvārañca, nevindriyaṃ  na vatthu na dvārañcāti evaṃ pabhedato pañcavidhaṃ.</paragraph>
  <paragraph>Tattha –</paragraph>
  <hangnum nr="739"/>
  <gatha type="1"> Aṭṭhindriyāni vatthuñca, viññattidvayameva ca;</gatha>
  <gatha type="last">Ekādasavidhaṃ rūpaṃ, ekajanti pavuccati.</gatha>
  <hangnum nr="740"/>
  <gatha type="1"> Saddo eko dvijo nāma, lahutādittayaṃ tijaṃ;</gatha>
  <gatha type="last">Ekādasavidhaṃ sesaṃ, catujanti pakāsitaṃ.</gatha>
  <hangnum nr="741"/>
  <gatha type="1"> Jaratāniccatā ceva, nakutoci bhave pana;</gatha>
  <gatha type="last">Cakkhādipañcakaṃ dvāraṃ, indriyaṃ vatthumeva ca.</gatha>
  <hangnum nr="742"/>
  <gatha type="1"> Viññattīnaṃ dvayaṃ dvāraṃ, nevindriyaṃ na vatthu ca;</gatha>
  <gatha type="last">Hadayavatthu vatthūva, na dvāraṃ nevindriyaṃ pana.</gatha>
  <paragraph>Itthipurisajīvitindriyāni  indriyameva na vatthu na dvārañca, sesaṃ pana rūpaṃ nevindriyaṃ na vatthu na dvāranti. Evaṃ pañcavidhanti veditabbaṃ.</paragraph>
  <paragraph>Puna kammajacittajautucittajautucittāhārajacatujanakutocijātabhedato, cakkhuviññeyyasotaghānajivhākāyamanoviññeyyavasena chabbidhaṃ.</paragraph>
  <paragraph>Tattha aṭṭhindriyāni vatthu ca kammajameva, viññattidvayaṃ cittajameva, saddo utucittajo, lahutādittayaṃ utucittāhārajameva, sesaṃ ekādasavidhaṃ catujaṃ nāma, jaratā aniccatā nakutocijātaṃ nāma. Dutiyachakke cakkhuviññeyyaṃ  nāma cakkhuviññāṇena viññeyyaṃ rūpāyatanaṃ…pe… kāyaviññeyyaṃ nāma phoṭṭhabbāyatanaṃ, manoviññeyyaṃ nāma sesā pañca oḷārikā ca soḷasa sukhumarūpāni cāti ekavīsatividhaṃ hoti. Evaṃ chabbidhaṃ hoti.</paragraph>
  <paragraph>Puna chavatthuavatthubhedato ca, cakkhuviññeyyaṃ sotaghānajivhākāyaviññeyyaṃ manodhātuviññeyyaṃ manoviññāṇadhātuviññeyyanti sattavidhaṃ hoti.</paragraph>
  <paragraph>Tattha  cakkhādipañcavatthūni hadayavatthunā saddhiṃ cha vatthūni, sesaṃ bāvīsatividhaṃ rūpaṃ avatthu nāma, dutiyasattakamuttānameva. Evaṃ sattavidhaṃ hoti.</paragraph>
  <paragraph>Puna sattadvārādvārabhedato aṭṭhavidhaṃ. Tattha cakkhudvārādīni pañca kāyaviññattivacīviññattidvārehi saddhiṃ satta dvārāni, sesamadvāranti evaṃ aṭṭhavidhaṃ hoti.</paragraph>
  <paragraph>Puna aṭṭhindriyānindriyabhedato pana navavidhaṃ.</paragraph>
  <paragraph>Puna navakammajākammajabhedato dasavidhaṃ.</paragraph>
  <paragraph>Puna āyatanabhedato ekādasavidhaṃ.</paragraph>
  <paragraph>Bhavesu rūpakalāpapavattibhedato bahuvidhanti veditabbaṃ.</paragraph>
  <hangnum nr="743"/>
  <gatha type="1"> Ito paraṃ pavakkhāmi, kāmarūpabhavadvaye;</gatha>
  <gatha type="last">Uppattiṃ pana rūpānaṃ, paṭisandhipavattisu.</gatha>
  <hangnum nr="744"/>
  <gatha type="1"> Bhummavajjesu  devesu, niraye nijjhāmataṇhike;</gatha>
  <gatha type="last">Yoniyo purimā tisso, na santīti viniddise.</gatha>
  <hangnum nr="745"/>
  <gatha type="1"> Sese gatittaye bhumma-devesupi ca yoniyo;</gatha>
  <gatha type="last">Catasso ca bhavantīti, veditabbā vibhāvinā.</gatha>
  <hangnum nr="746"/>
  <gatha type="1"> Gabbhaseyyakasattassa, paṭisandhikkhaṇe pana;</gatha>
  <gatha type="last">Tiṃsa rūpāni jāyante, sabhāvasseva dehino.</gatha>
  <hangnum nr="747"/>
  <gatha type="1"> Abhāvagabbhaseyyānaṃ, aṇḍajānañca vīsati;</gatha>
  <gatha type="last">Bhavanti pana rūpāni, kāyavatthuvasena tu.</gatha>
  <hangnum nr="748"/>
  <gatha type="1"> Gahitāgahaṇenettha, ekādasa bhavanti te;</gatha>
  <gatha type="last">Eseva ca nayo ñeyyo, sabbesu dasakesupi.</gatha>
  <hangnum nr="749"/>
  <gatha type="1"> Jīvitena yadā saddhiṃ, jāte suddhakamaṭṭhakaṃ;</gatha>
  <gatha type="last">Jīvitanavakaṃ nāma, hotīti samudīritaṃ.</gatha>
  <hangnum nr="750"/>
  <gatha type="1"> Jīvitanavakaṃ  kāyapasādenekato siyā;</gatha>
  <gatha type="last">Taṃ kāyadasakaṃ nāma, hotīti pariyāpuṭaṃ.</gatha>
  <hangnum nr="751"/>
  <gatha type="1"> Eseva ca nayo ñeyyo, saddhiṃ bhāvena vatthunā;</gatha>
  <gatha type="last">Cakkhādīhi ca yojetvā, dasakā satta viññunā.</gatha>
  <hangnum nr="752"/>
  <gatha type="1"> Opapātikasattānaṃ, manussesūpapattiyaṃ;</gatha>
  <gatha type="last">Kāmāvacaradevānaṃ, niccaṃ rūpāni sattati.</gatha>
  <hangnum nr="753"/>
  <gatha type="1"> Cakkhu  sotañca ghānañca, jivhā kāyo ca vatthu ca;</gatha>
  <gatha type="last">Bhāvo cāti hi sattannaṃ, dasakānaṃ vasā pana.</gatha>
  <hangnum nr="754"/>
  <gatha type="1"> Brahmānaṃ rūpinaṃ cakkhu-sotavatthuvasā pana;</gatha>
  <gatha type="last">Dasakāni ca tīṇeva, navakaṃ jīvitassa ca.</gatha>
  <hangnum nr="755"/>
  <gatha type="1"> Catunnaṃ tu kalāpānaṃ, vasena pana rūpinaṃ;</gatha>
  <gatha type="last">Cattālīseva rūpāni, ekūnāni bhavanti hi.</gatha>
  <hangnum nr="756"/>
  <gatha type="1"> Jīvitanavakeneva , asaññuppatti dīpitā;</gatha>
  <gatha type="last">Jaccandhabadhirāghāna-rahite tu napuṃsake.</gatha>
  <hangnum nr="757"/>
  <gatha type="1"> Vatthuno kāyajivhānaṃ, vasā tiṃsāvakaṃsato;</gatha>
  <gatha type="last">Ukkaṃsassāvakaṃsassa, antare anurūpato.</gatha>
  <hangnum nr="758"/>
  <gatha type="1"> Paripuṇṇānaṃ rūpānaṃ, vasena pana pāṇinaṃ;</gatha>
  <gatha type="last">Rūpānaṃ tu samuppatti, veditabbā vibhāvinā.</gatha>
  <hangnum nr="759"/>
  <gatha type="1"> Sattavīsati rūpāni, kāmāvacaradehino;</gatha>
  <gatha type="last">Appavattanato honti, dvinnaṃ bhāvānamekato.</gatha>
  <hangnum nr="760"/>
  <gatha type="1"> Ghānaṃ jivhā ca kāyo ca, tathā bhāvadvayampi ca;</gatha>
  <gatha type="last">Brahmānaṃ pana rūpīnaṃ, pañca rūpā na vijjare.</gatha>
  <hangnum nr="761"/>
  <gatha type="1"> Catusantati kāmasmiṃ, rūpe honti tisantati;</gatha>
  <gatha type="last">Dvisantati asaññesu, bahiddhā ekasantati.</gatha>
  <hangnum nr="762"/>
  <gatha type="1"> Rūpaṃ  nibbattamānaṃ tu, sabbesaṃ pana pāṇinaṃ;</gatha>
  <gatha type="last">Paṭhamaṃ kammatoyeva, nibbattati na saṃsayo.</gatha>
  <hangnum nr="763"/>
  <gatha type="1"> Gabbhaseyyakasattānaṃ, paṭisandhikkhaṇe pana;</gatha>
  <gatha type="last">Tañca kho sandhicittassa, uppādeyeva jāyare.</gatha>
  <hangnum nr="764"/>
  <gatha type="1"> Yatheva tassa uppāde, tiṃsa rūpāni jāyare;</gatha>
  <gatha type="last">Tatheva ṭhitibhaṅgesu, tiṃsa tiṃseva jāyare.</gatha>
  <hangnum nr="765"/>
  <gatha type="1"> Sabbānetāni rūpāni, rūpakkhandhoti saññito;</gatha>
  <gatha type="last">Anicco addhuvonattā, dukkhakkhandhova kevalo.</gatha>
  <hangnum nr="766"/>
  <gatha type="1"> Rogato gaṇḍato rūpaṃ, parato ca palokato;</gatha>
  <gatha type="last">Disvāna dukkhato rūpaṃ, rūpe chandaṃ virājaye.</gatha>
  <hangnum nr="767"/>
  <gatha type="1"> Gantuṃ panicche piṭakebhidhamme,</gatha>
  <gatha type="2">Yo dhammasenāpatinā samattaṃ;</gatha>
  <gatha type="3">Hitatthinā  tena ca bhikkhunāyaṃ,</gatha>
  <gatha type="last">Sakkacca sammā pana sikkhitabbo.</gatha>
  <centered>Iti abhidhammāvatāre rūpavibhāgo nāma</centered>
  <centered>Dasamo paricchedo.</centered>
</text>
