<?xml version="1.0" encoding="utf-8"?>
<text>
  <chapter>13. Terasamo paricchedo</chapter>
  <subhead>Kārakapaṭivedhaniddeso</subhead>
  <paragraph>Etthāha  – niddiṭṭhā kusalādayo nāma dhammā, na panetesaṃ kārako attā niddiṭṭho. Tassa hi kārakassa vedakassa attano abhāve kusalākusalānaṃ dhammānaṃ abhāvo siyā, tesamabhāve tadāyattavuttīnaṃ tesaṃ vipākānamabhāvo hoti, tasmā kusalādīnaṃ dhammānaṃ desanā niratthikāti? Atra vuccate – nāyaṃ  niratthikā, sātthikāvāyaṃ desanā. Yadi kārakassābhāvā kusalādīnamabhāvo siyā, tassa parikappitassa attanopi abhāvo siyā. Kiṃ kāraṇanti ce? Tassa attano aññassa kārakassābhāvato. Kārakābhāvepi kattā attā atthīti ce? Tathā kusalādīnampi asatipi kattari atthitā upagantabbā, kutoyaṃ tava tatthānurodho, idha virodhoti. Athāpi yathā pana loke kārakābhāvepi pathavīāpatejautuādayo paṭicca aṅkurādīnaṃ abhinibbatti dissati, tathā etesampi kusalādīnaṃ dhammānaṃ hetupaccayasāmaggiyā abhinibbatti hotīti veditabbā.</paragraph>
  <paragraph>Athāpi cettha tassā paññāya parikappito nicco dhuvo kusalādīnaṃ kattā attā paramatthato atthīti ce? Tamupaparikkhissāma tāva, so pana tāva attā kārako vedako kiṃ sacetano vā, udāhu acetano vāti? Kiñcettha – yadi acetano siyā, pākāratarupāsāṇasadiso siyā. Tassa kārakavedakattābhāvo siyā. Yadi sacetano, so cetanāya añño vā siyā, anañño vā. Athānañño, cetanāya nāse attanopi nāso siyā. Kiṃ kāraṇanti ce? Cetanāya anaññattā.</paragraph>
  <paragraph>Athāpi bhavato adhippāyo evaṃ siyā, attano pana nāso  na bhavati niccattā, cetanāyayeva nāso bhavatīti? Vuccate – attano anāse sati cetanāyapi nāso na bhavati. Kiṃ kāraṇanti ce? Cetanāya anaññattā. Cetanattānaṃ anaññatte sati cetanāyayeva nāso bhavati, na attanoti ayuttametaṃ. Atha cetanāyayeva vināse visesakāraṇaṃ natthi, attāva nassatu, tiṭṭhatu cetanā. Atha cetanāya nāse attano nāso  na bhavatīti ce? Cetanāya attā añño siyā. Atha aññassa attassa nāse sati sayaṃ nāso na bhavati, evañca sati ‘‘cetanāya  anañño attā’’ti tava paṭiññā hīnā. Athāpi cetanattānaṃ anaññatte sati attano anāso cetanāyapi anāso bhavatu. Atha na bhavati, paṭiññā hīnā. Atha vuttappakārato viparītaṃ vā siyā, attā nassatu, cetanā tiṭṭhatu. Atha pana evaṃ na bhavatīti ce? Anaññattapakkhaṃ pariccaja. Atha pana na pariccajasi, paṭiññāhīno bhavasi.</paragraph>
  <paragraph>Athāyaṃ bhavato adhippāyo siyā ‘‘nāyaṃ mama attā cetanāya anañño, aññoyevā’’ti? Tatra vuccate – idha pana aññattaṃ duvidhaṃ hoti lakkhaṇakatamaññattañca desantarakatamaññattañcāti. Tattha kiṃ tvaṃ cetanattānaṃ lakkhaṇakatamaññattaṃ vadesi, udāhu desantarakatamaññattanti? Ahaṃ lakkhaṇakatamaññattaṃ vadāmīti. Yathā hi rūparasagandhādīnamekadese vattamānānampi lakkhaṇato aññattaṃ hoti, evaṃ cetanattānamekadese vattamānānampi lakkhaṇato aññattaṃ hoti, tasmā lakkhaṇakatamaññattaṃ vadāmīti. Tatra vuccate – yathā hi jātavedassa ḍayhamāne āmakasaṅghaṭe āmakavaṇṇavināse rasādīnaṃ vināso bhavati, tatheva cetanāya vināse attanopi vināso siyā. Kiṃ kāraṇanti ce? Rūparasādīnaṃ viya ekadesattāti.</paragraph>
  <paragraph>Athevaṃ bhavato mati siyā ‘‘ekadesatte satipi attano pana nāso na bhavati, cetanāyayeva vināso bhavatī’’ti? Atra vuccate – attano anāse cetanāyapi anāsova hoti. Kiṃ kāraṇanti ce? Rūparasādīnaṃ viya avinibbhogato. Atha samāne ekadesatte avinibbhogabhāvepi  kena hetunā cetanāya eva nāso bhavati, na pana attano. Atha visesakāraṇaṃ natthi, tava laddhiyā attāva nassatu, tiṭṭhatu cetanā. Atha cetanāya nāse attano nāso  na bhavati, ubhinnaṃ ekadesatā natthi. Evañca sati ko dosoti ce? Yaṃ pana tayā vuttaṃ, yathā rūparasagandhādīnaṃ ekadese vattamānānampi lakkhaṇato aññattaṃ, tathā cetanattānamekadese vattamānānampi lakkhaṇato aññattanti? Tamayuttanti tava paṭiññā hīnā. Atha rūparasādīnaṃ viya samānepi ekadesatte yadi attano anāse cetanāyapi anāso na bhavati, paṭiññāhīno asi. Atha vuttappakārato viparītaṃ vā siyā, tava attā nassatu, cetanā tiṭṭhatu. Athevaṃ na bhavatīti ce? Ekadesatāva natthīti.</paragraph>
  <paragraph>Atha desantarakatamaññattaṃ vadesi, cetanattānaṃ aññatte sati ghaṭapaṭasakaṭagehādīnaṃ viya aññattaṃ siyā. Cetanāya vinā anaññatā te attā na ghaṭena vinā paṭo viya añño siyā . Añño ca hi ghaṭo añño ca paṭoti? Na, evañca sati ko dosoti ce? ‘‘Acetano attā’’ti pubbe vuttadosato na parimuccatīti. Tasmā paramatthato na koci kattā vā vedako vā attā atthīti daṭṭhabbanti.</paragraph>
  <paragraph>Yadi evaṃ atha kasmā bhagavatā –</paragraph>
  <hangnum nr="779"/>
  <gatha type="1"> ‘‘Asmā lokā paraṃ lokaṃ,</gatha>
  <gatha type="2">So ca sandhāvatī naro;</gatha>
  <gatha type="3">So ca karoti vedeti,</gatha>
  <gatha type="last">Sukhadukkhaṃ sayaṃkata’’nti ca.</gatha>
  <hangnum nr="780"/>
  <gatha type="1"> ‘‘Satto  saṃsāramāpanno,</gatha>
  <gatha type="2">Dukkhamassa mahabbhayaṃ;</gatha>
  <gatha type="3">Atthi mātā atthi pitā,</gatha>
  <gatha type="last">Atthi sattopapātiko’’ti ca.</gatha>
  <hangnum nr="781"/>
  <gatha type="1"> ‘‘Bhārā have pañcakkhandhā,</gatha>
  <gatha type="2">Bhārahāro ca puggalo;</gatha>
  <gatha type="3">Bhārādānaṃ dukkhaṃ loke,</gatha>
  <gatha type="last">Bhāranikkhepanaṃ sukha’’nti ca.</gatha>
  <hangnum nr="782"/>
  <gatha type="1"> ‘‘Yañhi karoti puriso,</gatha>
  <gatha type="2">Kāyena vācā uda cetasā;</gatha>
  <gatha type="3">Tañhi tassa sakaṃ hoti,</gatha>
  <gatha type="last">Tañca ādāya gacchatī’’ti ca.</gatha>
  <hangnum nr="783"/>
  <gatha type="1"> ‘‘Ekassekena kappena,</gatha>
  <gatha type="2">Puggalassaṭṭhisañcayo;</gatha>
  <gatha type="3">Siyā pabbatasamo rāsi,</gatha>
  <gatha type="last">Iti vuttaṃ mahesinā’’ti ca.</gatha>
  <hangnum nr="784"/>
  <gatha type="1"> ‘‘Asaddho  akataññū ca,</gatha>
  <gatha type="2">Sandhicchedo ca yo naro;</gatha>
  <gatha type="3">Hatāvakāso vantāso,</gatha>
  <gatha type="last">Sa ve uttamaporiso’’ti ca. –</gatha>
  <paragraph type="unindented">Vuttanti. Saccaṃ evaṃ vuttaṃ bhagavatā, tañca kho sammutivasena, na paramatthato. Nanu bhagavatā idampi vuttaṃ –</paragraph>
  <hangnum nr="785"/>
  <gatha type="1"> ‘‘Kiṃ  nu sattoti paccesi, māra diṭṭhigataṃ nu te;</gatha>
  <gatha type="last">Suddhasaṅkhārapuñjoyaṃ, nayidha sattupalabbhatī’’ti ca.</gatha>
  <hangnum nr="786"/>
  <gatha type="1"> ‘‘Yathāpi  aṅgasambhārā,</gatha>
  <gatha type="2">Hoti saddo ratho iti;</gatha>
  <gatha type="3">Evaṃ khandhesu santesu,</gatha>
  <gatha type="last">Hoti sattoti sammutī’’ti ca.</gatha>
  <paragraph>Tasmā na vacanamattamevāvalambitabbaṃ, na ca daḷhamūḷhagāhinā ca bhavitabbaṃ, garukulamupasevitvā suttapadānaṃ adhippāyo jānitabbo, suttapadesu abhiyogo kātabbo. Dve saccāni bhagavatā vuttāni – ‘‘sammutisaccaṃ, paramatthasaccañcā’’ti. Tasmā dvepi sammutiparamatthasaccāni asaṅkarato ñātabbāni. Evaṃ asaṅkarato ñatvā koci kārako vā vedako vā nicco dhuvo attā paramatthato natthīti upaparikkhitvā paccayasāmaggiyā dhammānaṃ pavattiṃ sallakkhetvā paṇḍitena kulaputtena atthakāmena dukkhassantakiriyāya paṭipajjitabbanti.</paragraph>
  <hangnum nr="787"/>
  <gatha type="1"> Yo imaṃ ganthaṃ accantaṃ, cinteti satatampi so;</gatha>
  <gatha type="last">Kamena paramā paññā, tassa gacchati vepulaṃ.</gatha>
  <hangnum nr="788"/>
  <gatha type="1"> Atimatikaramādhinīharaṃ,</gatha>
  <gatha type="2">Vimativināsakaraṃ piyakkaraṃ;</gatha>
  <gatha type="3">Paṭhati  suṇati yo sadā imaṃ,</gatha>
  <gatha type="last">Vikasati tassa matīdha bhikkhuno.</gatha>
  <centered>Iti abhidhammāvatāre kārakapaṭivedhaniddeso nāma</centered>
  <centered>Terasamo paricchedo.</centered>
</text>
