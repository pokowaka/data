<?xml version="1.0" encoding="utf-8"?>
<text>
  <chapter>Saṅghādisesakaṇḍaṃ</chapter>
  <subhead>1. Ussayavādikāsikkhāpadavaṇṇanā</subhead>
  <paragraph>Bhikkhunīnaṃ  saṅghādisesaṃ patvā vuṭṭhānavidhayo sandassanatthaṃ ‘‘ayaṃ bhikkhunī…pe… āpannā’’ti puggalaniyamaṃ katvā pārājikato adhippāyanti ‘‘nissāraṇīyaṃ saṅghādisesa’’nti āpattināmaggahaṇañca kataṃ. ‘‘Samuṭṭhānādīni paṭhamakathinasadisāni, idaṃ pana kiriyamevā’’ti pāṭho.</paragraph>
  <centered>Ussayavādikāsikkhāpadavaṇṇanā niṭṭhitā.</centered>
  <subhead>2. Corivuṭṭhāpikāsikkhāpadavaṇṇanā</subhead>
  <paragraph>Katthaci agantvā nisinnaṭṭhāne eva nisīditvā karontiyā vācācittato, khaṇḍasīmādigatāya kāyavācācittato.</paragraph>
  <centered>Corivuṭṭhāpikāsikkhāpadavaṇṇanā niṭṭhitā.</centered>
  <subhead>3. Ekagāmantaragamanasikkhāpadavaṇṇanā</subhead>
  <paragraph>‘‘Ābhogaṃ vinā’’ti vuttattā ābhoge sati anāpatti, imasmiṃ pana sikkhāpade samantapāsādikāyaṃ upacārātikkame āpatti vuttā, idha okkame. Dvīsupi vuttaṃ atthato ekameva gāmantaragamanasaṅghādisesaṃ upacārassa sandhāya vuttattā. Gaṇamhā ohīyanassa virodho. ‘‘Araññe’’ti idaṃ atthavasena vuttaṃ, gāmantarepi hoti eva.</paragraph>
  <paragraph>Sikkhāpadābuddhavarena vaṇṇitāti gāthāya vasena, aṭṭhakathāyampi gāmantarapariyāpannaṃ nadipāranti vuttaṃ.</paragraph>
  <centered>Ekagāmantaragamanasikkhāpadavaṇṇanā niṭṭhitā.</centered>
  <paragraph>‘‘Chādanapaccayāpana dukkaṭaṃ āpajjatī’’ti idaṃ –</paragraph>
  <gatha type="1">‘‘Āpajjati garukaṃ sāvasesaṃ;</gatha>
  <gatha type="2">Chādeti anādariyaṃ paṭicca;</gatha>
  <gatha type="3">Na bhikkhunī no ca phuseyya vajjaṃ;</gatha>
  <gatha type="last">Pañhāmesā kusalehi cintitā’’ti. (pari. 481) –</gatha>
  <paragraph type="unindented">Imāya virujjhati. Tasmā pamādalekhā viya dissatīti gavesitabbo ettha attho. Bhikkhūnaṃ mānattakathāyaṃ ‘‘parikkhittassa vihārassa parikkhepato, aparikkhittassa parikkhepārahaṭṭhānato dve leḍḍupāte atikkamitvā’’ti (kaṅkhā. aṭṭha. nigamanavaṇṇanā) vuttaṃ, idha pana ‘‘gāmūpacārato ca bhikkhūnaṃ vihārūpacārato ca dve leḍḍupāte’’tiādi vuttaṃ. Tatra bhikkhūnaṃ vuttappakārappadesaṃ atikkamitvā gāmepi taṃ kammaṃ kātuṃ vaṭṭati, bhikkhunīnaṃ pana gāme na vaṭṭati. Tasmā evaṃ vuttanti eke. Apare pana bhikkhūnampi gāme na vaṭṭati. Bhikkhuvihāro nāma pubbe eva gāmūpacāraṃ atikkamitvā ṭhito, tasmā gāmaṃ avatvā vihārūpacārameva heṭṭhā vuttaṃ. Bhikkhunīnaṃ vihāro gāme eva vaṭṭati, na bahi, tasmā gāmūpacārañca vihārūpacārañca ubhayamevettha dassitaṃ. Tasmā ubhayatthāpi atthato nānāttaṃ natthīti vadanti. Yaṃ yujjati, taṃ gahetabbaṃ.</paragraph>
  <centered>Saṅghādisesavaṇṇanā niṭṭhitā.</centered>
</text>
