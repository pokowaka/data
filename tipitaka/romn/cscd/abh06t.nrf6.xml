<?xml version="1.0" encoding="utf-8"?>
<text>
  <chapter>6. Chaṭṭho paricchedo</chapter>
  <subhead>Ārammaṇavibhāganiddeso</subhead>
  <hangnum nr="291"/>
  <gatha type="1"> Etesaṃ  pana cittānaṃ, ārammaṇamito paraṃ;</gatha>
  <gatha type="last">Dassayissāmahaṃ tena, vinā natthi hi sambhavo.</gatha>
  <hangnum nr="292"/>
  <gatha type="1"> Rūpaṃ saddaṃ gandhaṃ rasaṃ, phoṭṭhabbaṃ dhammameva ca;</gatha>
  <gatha type="last">Chadhā ārammaṇaṃ āhu, chaḷārammaṇakovidā.</gatha>
  <hangnum nr="293"/>
  <gatha type="1"> Tattha bhūte upādāya, vaṇṇo catusamuṭṭhito;</gatha>
  <gatha type="last">Sanidassanapaṭigho, rūpārammaṇasaññito.</gatha>
  <hangnum nr="294"/>
  <gatha type="1"> Duvidho hi samuddiṭṭho, saddo cittotusambhavo;</gatha>
  <gatha type="last">Saviññāṇakasaddova, hoti cittasamuṭṭhito.</gatha>
  <hangnum nr="295"/>
  <gatha type="1"> Aviññāṇakasaddo yo,</gatha>
  <gatha type="3">So hotūtusamuṭṭhito;</gatha>
  <gatha type="3">Duvidhopi ayaṃ saddo,</gatha>
  <gatha type="last">Saddārammaṇataṃ gato.</gatha>
  <hangnum nr="296"/>
  <gatha type="1"> Dharīyatīti gacchanto, gandho sūcanatopi vā;</gatha>
  <gatha type="last">Ayaṃ catusamuṭṭhāno, gandhārammaṇasammato.</gatha>
  <hangnum nr="297"/>
  <gatha type="1"> Rasamānā rasantīti, rasoti parikittito;</gatha>
  <gatha type="last">Sova catusamuṭṭhāno, rasārammaṇanāmako.</gatha>
  <hangnum nr="298"/>
  <gatha type="1"> Phusīyatīti phoṭṭhabbaṃ, pathavītejavāyavo;</gatha>
  <gatha type="last">Phoṭṭhabbaṃ catusambhūtaṃ, phoṭṭhabbārammaṇaṃ mataṃ.</gatha>
  <hangnum nr="299"/>
  <gatha type="1"> Sabbaṃ nāmañca rūpañca, hitvā rūpādipañcakaṃ;</gatha>
  <gatha type="last">Lakkhaṇāni ca paññatti-dhammārammaṇasaññitaṃ.</gatha>
  <hangnum nr="300"/>
  <gatha type="1"> Chārammaṇāni  labbhanti, kāmāvacarabhūmiyaṃ;</gatha>
  <gatha type="last">Tīṇi rūpe panārūpe, dhammārammaṇamekakaṃ.</gatha>
  <hangnum nr="301"/>
  <gatha type="1"> Khaṇavatthuparittattā , āpāthaṃ na vajanti ye;</gatha>
  <gatha type="last">Te dhammārammaṇā honti, yesaṃ rūpādayo kira.</gatha>
  <hangnum nr="302"/>
  <gatha type="1"> Te paṭikkhipitabbāva, aññamaññassa gocaraṃ;</gatha>
  <gatha type="last">Neva paccanubhontānaṃ, mano tesaṃ tu gocaraṃ.</gatha>
  <hangnum nr="303"/>
  <gatha type="1"> Tañca  ‘‘paccanubhotī’’ti, vuttattā pana satthunā;</gatha>
  <gatha type="last">Rūpādārammaṇāneva, honti rūpādayo pana.</gatha>
  <hangnum nr="304"/>
  <gatha type="1"> Dibbacakkhādiñāṇānaṃ, rūpādīneva gocarā;</gatha>
  <gatha type="last">Anāpāthagatāneva, tānītipi na yujjati.</gatha>
  <hangnum nr="305"/>
  <gatha type="1"> Yaṃ rūpārammaṇaṃ hontaṃ, taṃ dhammārammaṇaṃ kathaṃ;</gatha>
  <gatha type="last">Evaṃ sati panetesaṃ, niyamoti kathaṃ bhave.</gatha>
  <hangnum nr="306"/>
  <gatha type="1"> Sabbaṃ ārammaṇaṃ etaṃ, chabbidhaṃ samudīritaṃ;</gatha>
  <gatha type="last">Taṃ parittattikādīnaṃ, vasena bahudhā mataṃ.</gatha>
  <hangnum nr="307"/>
  <gatha type="1"> Sabbo kāmavipāko ca, kriyāhetudvayampi ca;</gatha>
  <gatha type="last">Pañcavīsati ekantaṃ, parittārammaṇā siyuṃ.</gatha>
  <hangnum nr="308"/>
  <gatha type="1"> Iṭṭhādibhedā pañceva, rūpasaddādayo pana;</gatha>
  <gatha type="last">Viññāṇānaṃ dvipañcannaṃ, gocarā paṭipāṭiyā.</gatha>
  <hangnum nr="309"/>
  <gatha type="1"> Rūpādipañcakaṃ sabbaṃ, manodhātuttayassa tu;</gatha>
  <gatha type="last">Terasannaṃ panetesaṃ, rūpakkhandhova gocaro.</gatha>
  <hangnum nr="310"/>
  <gatha type="1"> Nārūpaṃ na ca paññattiṃ, nātītaṃ na canāgataṃ;</gatha>
  <gatha type="last">Ārammaṇaṃ karonte ca, vattamāno hi gocaro.</gatha>
  <hangnum nr="311"/>
  <gatha type="1"> Terasetāni cittāni, jāyante kāmadhātuyaṃ;</gatha>
  <gatha type="last">Cattāri rūpāvacare, neva kiñci arūpisu.</gatha>
  <hangnum nr="312"/>
  <gatha type="1"> Mahāpākānamaṭṭhannaṃ , santīraṇattayassapi;</gatha>
  <gatha type="last">Chasu dvāresu rūpādichaparittāni gocarā.</gatha>
  <hangnum nr="313"/>
  <gatha type="1"> Rūpādayo parittā cha, hasituppādagocarā;</gatha>
  <gatha type="last">Pañcadvāre paṭuppannā, manodvāre tikālikā.</gatha>
  <hangnum nr="314"/>
  <gatha type="1"> Dutiyāruppacittañca, catutthāruppamānasaṃ;</gatha>
  <gatha type="last">Chabbidhaṃ niyataṃ hoti, taṃ mahaggatagocaraṃ.</gatha>
  <hangnum nr="315"/>
  <gatha type="1"> Nibbānārammaṇattā hi, ekantena anaññato;</gatha>
  <gatha type="last">Aṭṭhānāsavacittānaṃ, appamāṇova gocaro.</gatha>
  <hangnum nr="316"/>
  <gatha type="1"> Cattāro ñāṇahīnā ca, kāmāvacarapuññato;</gatha>
  <gatha type="last">Kriyatopi ca cattāro, dvādasākusalāni ca.</gatha>
  <hangnum nr="317"/>
  <gatha type="1"> Parittārammaṇā ceva, te mahaggatagocarā;</gatha>
  <gatha type="last">Paññattārammaṇattā hi, navattabbāva honti te.</gatha>
  <hangnum nr="318"/>
  <gatha type="1"> Cattāro ñāṇasaṃyuttā, puññato kriyatopi ca;</gatha>
  <gatha type="last">Tathābhiññādvayañceva, kriyāvoṭṭhabbanampi ca.</gatha>
  <hangnum nr="319"/>
  <gatha type="1"> Ekādasannametesaṃ, tividho hoti gocaro;</gatha>
  <gatha type="last">Paññattārammaṇattā hi, navattabbāpi hontime.</gatha>
  <hangnum nr="320"/>
  <gatha type="1"> Yāni vuttāvasesāni, cittāni pana tāni hi;</gatha>
  <gatha type="last">Navattabbārammaṇānīti, viññeyyāni vibhāvinā.</gatha>
  <centered>Parittārammaṇattikaṃ samattaṃ.</centered>
  <hangnum nr="321"/>
  <gatha type="1"> Dutiyāruppacittañca , catutthāruppamānasaṃ;</gatha>
  <gatha type="last">Chabbidhaṃ pana ekanta-atītārammaṇaṃ siyā.</gatha>
  <hangnum nr="322"/>
  <gatha type="1"> Viññāṇānaṃ dvipañcannaṃ, manodhātuttayassa ca;</gatha>
  <gatha type="last">Pañca rūpādayo dhammā, paccuppannāva gocarā.</gatha>
  <hangnum nr="323"/>
  <gatha type="1"> Aṭṭha  kāmamahāpākā, santīraṇattayampi ca;</gatha>
  <gatha type="last">Hasituppādacittanti, dvādasete tu mānasā.</gatha>
  <hangnum nr="324"/>
  <gatha type="1"> Siyātītārammaṇā paccu-ppannānāgatagocarā;</gatha>
  <gatha type="last">Kusalākusalā kāme, kriyato nava mānasā.</gatha>
  <hangnum nr="325"/>
  <gatha type="1"> Abhiññāmānasā dvepi, siyātītādigocarā;</gatha>
  <gatha type="last">Santapaññattikālepi, navattabbā bhavantime.</gatha>
  <hangnum nr="326"/>
  <gatha type="1"> Sesāni pana sabbāni, rūpārūpabhavesupi;</gatha>
  <gatha type="last">Navattabbāni honteva, atītārammaṇādinā.</gatha>
  <hangnum nr="327"/>
  <gatha type="1"> Kāmato ca kriyā pañca, rūpato pañcamī kriyā;</gatha>
  <gatha type="last">Cittānaṃ channametesaṃ, natthi kiñci agocaraṃ.</gatha>
  <hangnum nr="328"/>
  <gatha type="1"> Nibbānañca phalaṃ maggaṃ, rūpañcārūpameva ca;</gatha>
  <gatha type="last">Sakkonti gocaraṃ kātuṃ, kati cittāni me vada.</gatha>
  <hangnum nr="329"/>
  <gatha type="1"> Cattāro ñāṇasaṃyuttā,</gatha>
  <gatha type="2">Puññato kriyato tathā;</gatha>
  <gatha type="3">Abhiññāhadayā dvepi,</gatha>
  <gatha type="last">Kriyā voṭṭhabbanampi ca.</gatha>
  <hangnum nr="330"/>
  <gatha type="1"> Sakkonti gocaraṃ kātuṃ, cittānekādasāpi ca;</gatha>
  <gatha type="last">Nibbānañca phalaṃ maggaṃ, rūpañcārūpameva ca.</gatha>
  <hangnum nr="331"/>
  <gatha type="1"> Cittesu pana sabbesu, kati cittāni me vada;</gatha>
  <gatha type="last">Arahattaphalaṃ maggaṃ, kātuṃ sakkonti gocaraṃ.</gatha>
  <hangnum nr="332"/>
  <gatha type="1"> Sabbesu pana cittesu, cha ca cittāni me suṇa;</gatha>
  <gatha type="last">Arahattaphalaṃ maggaṃ, kātuṃ sakkonti gocaraṃ.</gatha>
  <hangnum nr="333"/>
  <gatha type="1"> Cattāro ñāṇasaṃyuttā, kriyā voṭṭhabbanampi ca;</gatha>
  <gatha type="last">Kriyābhiññā manodhātu, cha ca sakkonti gocaraṃ.</gatha>
  <hangnum nr="334"/>
  <gatha type="1"> Cattāro  ñāṇasaṃyuttā-bhiññācittañca puññato;</gatha>
  <gatha type="last">Nārahattaṃ phalaṃ maggaṃ, kātuṃ sakkonti gocaraṃ.</gatha>
  <hangnum nr="335"/>
  <gatha type="1"> Kasmā arahato magga-cittaṃ vā phalamānasaṃ;</gatha>
  <gatha type="last">Puthujjanā vā sekkhā vā, na sakkonti hi jānituṃ.</gatha>
  <hangnum nr="336"/>
  <gatha type="1"> Puthujjano na jānāti,</gatha>
  <gatha type="2">Sotāpannassa mānasaṃ;</gatha>
  <gatha type="3">Sotāpanno na jānāti,</gatha>
  <gatha type="last">Sakadāgāmissa mānasaṃ.</gatha>
  <hangnum nr="337"/>
  <gatha type="1"> Sakadāgāmī na jānāti, anāgāmissa mānasaṃ;</gatha>
  <gatha type="last">Anāgāmī na jānāti, arahantassa mānasaṃ.</gatha>
  <hangnum nr="338"/>
  <gatha type="1"> Heṭṭhimo  heṭṭhimo neva, jānāti uparūpari;</gatha>
  <gatha type="last">Uparūpari jānāti, heṭṭhimassa ca mānasaṃ.</gatha>
  <hangnum nr="339"/>
  <gatha type="1"> Yo dhammo yassa dhammassa,</gatha>
  <gatha type="2">Hoti ārammaṇaṃ pana;</gatha>
  <gatha type="3">Tamuddharitvā ekekaṃ,</gatha>
  <gatha type="last">Pavakkhāmi ito paraṃ.</gatha>
  <hangnum nr="340"/>
  <gatha type="1"> Kusalārammaṇaṃ kāme, kusalākusalassa ca;</gatha>
  <gatha type="last">Abhiññāmānasassāpi, kusalassa kriyassa ca.</gatha>
  <hangnum nr="341"/>
  <gatha type="1"> Kāmāvacarapākassa, tathā kāmakriyassa ca;</gatha>
  <gatha type="last">Etesaṃ pana rāsīnaṃ, channaṃ ārammaṇaṃ siyā.</gatha>
  <hangnum nr="342"/>
  <gatha type="1"> Rūpāvacarapuññāni, kāmapākaṃ tato vinā;</gatha>
  <gatha type="last">Pañcannaṃ pana rāsīnaṃ, honti ārammaṇāni hi.</gatha>
  <hangnum nr="343"/>
  <gatha type="1"> Āruppakusalañcāpi, tebhūmakusalassa ca;</gatha>
  <gatha type="last">Tebhūmakakriyassāpi, tathevākusalassapi.</gatha>
  <hangnum nr="344"/>
  <gatha type="1"> Arūpāvacarapākānaṃ , dvinnaṃ pana catutthadu;</gatha>
  <gatha type="last">Imesaṃ aṭṭharāsīnaṃ, hotārammaṇapaccayo.</gatha>
  <hangnum nr="345"/>
  <gatha type="1"> Apariyāpannapuññampi, kāmāvacaratopi ca;</gatha>
  <gatha type="last">Rūpato pañcamassāpi, kusalassa kriyassa ca.</gatha>
  <hangnum nr="346"/>
  <gatha type="1"> Catunnaṃ pana rāsīnaṃ, hoti ārammaṇaṃ sadā;</gatha>
  <gatha type="last">Tathevākusalaṃ kāma-rūpāvacarato pana.</gatha>
  <hangnum nr="347"/>
  <gatha type="1"> Kusalassa kriyassāpi, tathevākusalassa ca;</gatha>
  <gatha type="last">Kāmāvacarapākānaṃ, channaṃ rāsīnamīritaṃ.</gatha>
  <hangnum nr="348"/>
  <gatha type="1"> Vipākārammaṇaṃ kāme, kāmāvacaratopi ca;</gatha>
  <gatha type="last">Rūpāvacarato ceva, kusalassa kriyassa ca.</gatha>
  <hangnum nr="349"/>
  <gatha type="1"> Kāmāvacarapākānaṃ, tathevākusalassa ca;</gatha>
  <gatha type="last">Channañca pana rāsīnaṃ, hotārammaṇapaccayo.</gatha>
  <hangnum nr="350"/>
  <gatha type="1"> Vipākārammaṇaṃ rūpe, kāmāvacaratopi ca;</gatha>
  <gatha type="last">Rūpāvacarato ceva, kusalassa kriyassa ca.</gatha>
  <hangnum nr="351"/>
  <gatha type="1"> Apuññassāti pañcannaṃ, rāsīnaṃ hoti gocaro;</gatha>
  <gatha type="last">Arūpāvacarapākesu, ayameva nayo mato.</gatha>
  <hangnum nr="352"/>
  <gatha type="1"> Apariyāpannapākampi, kāmato rūpatopi ca;</gatha>
  <gatha type="last">Kusalassa kriyassāpi, hoti ārammaṇaṃ pana.</gatha>
  <hangnum nr="353"/>
  <gatha type="1"> Kriyacittamidaṃ kāme, kāmāvacaratopi ca;</gatha>
  <gatha type="last">Rūpāvacarato ceva, kusalassa kriyassa ca.</gatha>
  <hangnum nr="354"/>
  <gatha type="1"> Kāmāvacarapākassa, tathevākusalassa ca;</gatha>
  <gatha type="last">Channaṃ rāsīnametesaṃ, hotārammaṇapaccayo.</gatha>
  <hangnum nr="355"/>
  <gatha type="1"> Yaṃ  kriyāmānasaṃ rūpe, kāmapākaṃ tato vinā;</gatha>
  <gatha type="last">Pañcannaṃ pana rāsīnaṃ, hoti ārammaṇaṃ pana.</gatha>
  <hangnum nr="356"/>
  <gatha type="1"> Kriyācittaṃ  panāruppe, tesaṃ pañcannameva ca;</gatha>
  <gatha type="last">Āruppassa kriyassāpi, channaṃ hoteva gocaro.</gatha>
  <hangnum nr="357"/>
  <gatha type="1"> Rūpaṃ catusamuṭṭhānaṃ, rūpārammaṇasaññitaṃ;</gatha>
  <gatha type="last">Kāmāvacarapuññassa, tatheva kusalassa ca.</gatha>
  <hangnum nr="358"/>
  <gatha type="1"> Abhiññādvayacittassa, kāmapākakriyassa ca;</gatha>
  <gatha type="last">Channaṃ rāsīnametesaṃ, hotārammaṇapaccayo.</gatha>
  <hangnum nr="359"/>
  <gatha type="1"> Nibbānārammaṇaṃ kāma-rūpāvacarato pana;</gatha>
  <gatha type="last">Kusalassubhayassāpi, kāmarūpakriyassa ca.</gatha>
  <hangnum nr="360"/>
  <gatha type="1"> Apariyāpannato ceva, phalassa kusalassa ca;</gatha>
  <gatha type="last">Channaṃ rāsīnametesaṃ, hotārammaṇapaccayo.</gatha>
  <hangnum nr="361"/>
  <gatha type="1"> Nānappakārakaṃ sabbaṃ, paññattārammaṇaṃ pana;</gatha>
  <gatha type="last">Tebhūmakassa puññassa, tathevākusalassa ca.</gatha>
  <hangnum nr="362"/>
  <gatha type="1"> Rūpārūpavipākassa, tebhūmakakriyassa ca;</gatha>
  <gatha type="last">Navannaṃ pana rāsīnaṃ, hotārammaṇapaccayo.</gatha>
  <hangnum nr="363"/>
  <gatha type="1"> Rūpārammaṇikā dve tu, dve dve saddhādigocarā;</gatha>
  <gatha type="last">Pañcārammaṇikā nāma, cittuppādā tayo matā.</gatha>
  <hangnum nr="364"/>
  <gatha type="1"> Idhekacattālīseva, chaḷārammaṇikā matā;</gatha>
  <gatha type="last">Kāmāvacaracittāna-mayamārammaṇakkamo.</gatha>
  <hangnum nr="365"/>
  <gatha type="1"> Pañcābhiññā vivajjetvā, rūpārūpā anāsavā;</gatha>
  <gatha type="last">Cittuppādā ime sabbe, dhammārammaṇagocarā.</gatha>
  <hangnum nr="366"/>
  <gatha type="1"> Paṭhamāruppakusalaṃ, dutiyāruppacetaso;</gatha>
  <gatha type="last">Kusalassa vipākassa, kriyassārammaṇaṃ bhave.</gatha>
  <hangnum nr="367"/>
  <gatha type="1"> Paṭhamāruppapākoyaṃ , dutiyāruppacetaso;</gatha>
  <gatha type="last">Kusalassa vipākassa, kriyassārammaṇaṃ na hi.</gatha>
  <hangnum nr="368"/>
  <gatha type="1"> Paṭhamaṃ  tu kriyācittaṃ, dutiyāruppacetaso;</gatha>
  <gatha type="last">Na puññassa na pākassa, hoti ārammaṇaṃ pana.</gatha>
  <hangnum nr="369"/>
  <gatha type="1"> Paṭhamaṃ tu kriyācittaṃ, dutiyāruppacetaso;</gatha>
  <gatha type="last">Kriyassārammaṇaṃ hoti, iti ñeyyaṃ vibhāvinā.</gatha>
  <hangnum nr="370"/>
  <gatha type="1"> Puthujjanassa sekkhassa, arūpārammaṇaṃ dvidhā;</gatha>
  <gatha type="last">Kusalaṃ kusalassāpi, vipākassa ca taṃ siyā.</gatha>
  <hangnum nr="371"/>
  <gatha type="1"> Khīṇāsavassa bhikkhussa, paṭhamāruppamānasaṃ;</gatha>
  <gatha type="last">Ārammaṇaṃ tidhā hoti, iti vuttaṃ mahesinā.</gatha>
  <hangnum nr="372"/>
  <gatha type="1"> Kriyassāpi kriyā hoti, kusalampi kriyassa ca;</gatha>
  <gatha type="last">Kusalaṃ tu vipākassa, evaṃ hoti tidhā pana.</gatha>
  <hangnum nr="373"/>
  <gatha type="1"> Tatiyāruppacittampi, catutthāruppacetaso;</gatha>
  <gatha type="last">Evameva dvidhā ceva, tidhā cārammaṇaṃ siyā.</gatha>
  <hangnum nr="374"/>
  <gatha type="1"> Yaṃ yaṃ pana idhārabbha,</gatha>
  <gatha type="2">Ye ye jāyanti gocaraṃ;</gatha>
  <gatha type="3">So so tesañca tesañca,</gatha>
  <gatha type="last">Hotārammaṇapaccayo.</gatha>
  <hangnum nr="375"/>
  <gatha type="1"> Yo  panimassa naro kira pāraṃ,</gatha>
  <gatha type="2">Duttaramuttaramuttaratīdha;</gatha>
  <gatha type="3">So abhidhammamahaṇṇavapāraṃ,</gatha>
  <gatha type="last">Duttaramuttaramuttarateva.</gatha>
  <centered>Iti abhidhammāvatāre ārammaṇavibhāgo nāma</centered>
  <centered>Chaṭṭho paricchedo.</centered>
</text>
