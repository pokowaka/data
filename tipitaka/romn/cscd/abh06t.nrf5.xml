<?xml version="1.0" encoding="utf-8"?>
<text>
  <chapter>5. Pañcamo paricchedo</chapter>
  <subhead>Bhūmipuggalacittuppattiniddeso</subhead>
  <hangnum nr="182"/>
  <gatha type="1"> Ito  paraṃ pavakkhāmi, buddhivuddhikaraṃ nayaṃ;</gatha>
  <gatha type="last">Cittānaṃ bhūmīsuppattiṃ, puggalānaṃ vasena ca.</gatha>
  <hangnum nr="183"/>
  <gatha type="1"> Devāceva  manussā ca, tisso vāpāyabhūmiyo;</gatha>
  <gatha type="last">Gatiyo pañca niddiṭṭhā, satthunā tu tayo bhavā.</gatha>
  <hangnum nr="184"/>
  <gatha type="1"> Bhūmiyo tattha tiṃseva, tāsu tiṃseva puggalā;</gatha>
  <gatha type="last">Bhūmīsvetāsu uppannā, sabbe ca pana puggalā.</gatha>
  <hangnum nr="185"/>
  <gatha type="1"> Paṭisandhikacittānaṃ, vasenekūnavīsati;</gatha>
  <gatha type="last">Paṭisandhi ca nāmesā, duvidhā samudīritā.</gatha>
  <hangnum nr="186"/>
  <gatha type="1"> Acittakā sacittā ca, asaññīnamacittakā;</gatha>
  <gatha type="last">Sesā sacittakā ñeyyā, sā panekūnavīsati.</gatha>
  <hangnum nr="187"/>
  <gatha type="1"> Paṭisandhivaseneva, honti vīsati puggalā;</gatha>
  <gatha type="last">Idha cittādhikārattā, acittā na ca uddhaṭā.</gatha>
  <hangnum nr="188"/>
  <gatha type="1"> Ahetudvitihetūti, puggalā tividhā siyuṃ;</gatha>
  <gatha type="last">Ariyā pana aṭṭhāti, sabbe ekādaseritā.</gatha>
  <hangnum nr="189"/>
  <gatha type="1"> Etesaṃ pana sabbesaṃ, puggalānaṃ pabhedato;</gatha>
  <gatha type="last">Cittānaṃ bhūmīsuppattiṃ, bhaṇato me nibodhatha.</gatha>
  <hangnum nr="190"/>
  <gatha type="1"> Tiṃsabhūmīsu cittāni, kati jāyanti me vada;</gatha>
  <gatha type="last">Cuddaseva tu cittāni, honti sabbāsu bhūmisu.</gatha>
  <hangnum nr="191"/>
  <gatha type="1"> Sadā vīsati cittāni, kāmeyeva bhave siyuṃ;</gatha>
  <gatha type="last">Pañca rūpabhaveyeva, cattāreva arūpisu.</gatha>
  <hangnum nr="192"/>
  <gatha type="1"> Kāmarūpabhavesveva , aṭṭhārasa bhavanti hi;</gatha>
  <gatha type="last">Dvecattālīsa cittāni, honti tīsu bhavesupi.</gatha>
  <hangnum nr="193"/>
  <gatha type="1"> Ṭhapetvā pana sabbāsaṃ, catassopāyabhūmiyo;</gatha>
  <gatha type="last">Teraseva ca cittāni, honti chabbīsabhūmisu.</gatha>
  <hangnum nr="194"/>
  <gatha type="1"> Aparāni  catassopi, ṭhapetvāruppabhūmiyo;</gatha>
  <gatha type="last">Cittāni pana jāyanti, cha ca chabbīsabhūmisu.</gatha>
  <hangnum nr="195"/>
  <gatha type="1"> Suddhāvāsikadevānaṃ , ṭhapetvā pañca bhūmiyo;</gatha>
  <gatha type="last">Pañca cittāni jāyante, pañcavīsatibhūmisu.</gatha>
  <hangnum nr="196"/>
  <gatha type="1"> Aparāni duve honti, pañcavīsatibhūmisu;</gatha>
  <gatha type="last">Ṭhapetvā nevasaññañca, catassopāyabhūmiyo.</gatha>
  <hangnum nr="197"/>
  <gatha type="1"> Dvepi cittāni jāyanti, catuvīsatibhūmisu;</gatha>
  <gatha type="last">Ākiñcaññaṃ nevasaññañca, ṭhapetvāpāyabhūmiyo.</gatha>
  <hangnum nr="198"/>
  <gatha type="1"> Apāyabhūmiyo hitvā, tisso āruppabhūmiyo;</gatha>
  <gatha type="last">Dveyeva pana cittāni, honti tevīsabhūmisu.</gatha>
  <hangnum nr="199"/>
  <gatha type="1"> Arūpe ca apāye ca, ṭhapetvā aṭṭha bhūmiyo;</gatha>
  <gatha type="last">Ekādasavidhaṃ cittaṃ, honti dvāvīsabhūmisu.</gatha>
  <hangnum nr="200"/>
  <gatha type="1"> Suddhāvāse apāye ca, ṭhapetvā nava bhūmiyo;</gatha>
  <gatha type="last">Ekavīsāsu niccampi, cattārova bhavanti hi.</gatha>
  <hangnum nr="201"/>
  <gatha type="1"> Ekaṃ sattarasasveva, cittaṃ jāyati bhūmisu;</gatha>
  <gatha type="last">Suddhāvāse ṭhapetvā tu, apāyāruppabhūmiyo.</gatha>
  <hangnum nr="202"/>
  <gatha type="1"> Dvādaseva tu jāyante, ekādasasu bhūmisu;</gatha>
  <gatha type="last">Ṭhapetvā pana sabbāpi, bhūmiyo hi mahaggatā.</gatha>
  <hangnum nr="203"/>
  <gatha type="1"> Kāmāvacaradevānaṃ, manussānaṃ vasena tu;</gatha>
  <gatha type="last">Aṭṭha cittāni jāyante, sadā sattasu bhūmisu.</gatha>
  <hangnum nr="204"/>
  <gatha type="1"> Pañcamajjhānapākeko , jāyate chasu bhūmisu;</gatha>
  <gatha type="last">Cattāri pana cittāni, tīsu tīsveva bhūmisu.</gatha>
  <hangnum nr="205"/>
  <gatha type="1"> Cattāri  pana cittāni, honti ekekabhūmisu;</gatha>
  <gatha type="last">Arūpāvacarapākānaṃ, vasena paridīpaye.</gatha>
  <hangnum nr="206"/>
  <gatha type="1"> Kusalākusalā kāme,</gatha>
  <gatha type="2">Tesaṃ pākā ahetukā;</gatha>
  <gatha type="3">Āvajjanadvayañcāti,</gatha>
  <gatha type="last">Sattatiṃseva mānasā.</gatha>
  <hangnum nr="207"/>
  <gatha type="1"> Narakādīsvapāyesu, catūsupi ca jāyare;</gatha>
  <gatha type="last">Dvepaññāsāvasesāni, nuppajjanti kadācipi.</gatha>
  <hangnum nr="208"/>
  <gatha type="1"> Kāme devamanussānaṃ, nava pākā mahaggatā;</gatha>
  <gatha type="last">Neva jāyanti jāyanti, asīti hadayā sadā.</gatha>
  <hangnum nr="209"/>
  <gatha type="1"> Kāme aṭṭha mahāpākā, domanassadvayampi ca;</gatha>
  <gatha type="last">Tathā ghānādiviññāṇa-ttayaṃ pākā apuññajā.</gatha>
  <hangnum nr="210"/>
  <gatha type="1"> Natthi āruppapākā ca, rūpāvacarabhūmiyaṃ;</gatha>
  <gatha type="last">Imehi saha cittehi, tayo maggā phaladvayaṃ.</gatha>
  <hangnum nr="211"/>
  <gatha type="1"> Cattāro diṭṭhisaṃyuttā, vicikicchāyutampi ca;</gatha>
  <gatha type="last">Cattāro heṭṭhimā pākā, suddhāvāse na labbhare.</gatha>
  <hangnum nr="212"/>
  <gatha type="1"> Sesāni ekapaññāsa, cittāni pana labbhare;</gatha>
  <gatha type="last">Rūpāvacarikā sabbe, vipākā kāmadhātuyā.</gatha>
  <hangnum nr="213"/>
  <gatha type="1"> Domanassādimaggo ca, kriyā ca dve ahetukā;</gatha>
  <gatha type="last">Tecattālīsa cittāni, natthi āruppabhūmiyaṃ.</gatha>
  <hangnum nr="214"/>
  <gatha type="1"> Evaṃ  bhūmivaseneva, cittuppattiṃ vibhāvaye;</gatha>
  <gatha type="last">Tathā ekādasannampi, puggalānaṃ vasena ca.</gatha>
  <hangnum nr="215"/>
  <gatha type="1"> Kusalākusalā  kāme,</gatha>
  <gatha type="2">Tesaṃ pākā ahetukā;</gatha>
  <gatha type="3">Āvajjanadvayañcāti,</gatha>
  <gatha type="last">Sattatiṃseva mānasā.</gatha>
  <hangnum nr="216"/>
  <gatha type="1"> Ahetukassa sattassa, jāyante pañcabhūmisu;</gatha>
  <gatha type="last">Dvepaññāsāvasesāni, na jāyanti kadācipi.</gatha>
  <hangnum nr="217"/>
  <gatha type="1"> Ahetukassa vuttehi, kāmapākā duhetukā;</gatha>
  <gatha type="last">Duhetukassa jāyante, cattālīsaṃ tathekakaṃ.</gatha>
  <hangnum nr="218"/>
  <gatha type="1"> Sabbe mahaggatā ceva, sabbepi ca anāsavā;</gatha>
  <gatha type="last">Tihetukā vipākā ca, kāme nava kriyāpi ca.</gatha>
  <hangnum nr="219"/>
  <gatha type="1"> Duhetuno na jāyanti, cattālīsaṃ tathāṭṭha ca;</gatha>
  <gatha type="last">Kāmāvacarasattassa, tihetupaṭisandhino.</gatha>
  <hangnum nr="220"/>
  <gatha type="1"> Puthujjanassa jāyante, catupaññāsa mānasā;</gatha>
  <gatha type="last">Dvihetukassa vuttāni, cattālīsaṃ tathekakaṃ.</gatha>
  <hangnum nr="221"/>
  <gatha type="1"> Cattāro ñāṇasaṃyuttā, vipākā kāmadhātuyā;</gatha>
  <gatha type="last">Rūpārūpesu puññāni, catupaññāsa mānasā.</gatha>
  <hangnum nr="222"/>
  <gatha type="1"> Puthujjanassa jāyante, pañcatiṃsa na jāyare;</gatha>
  <gatha type="last">Chadevesu manussesu, sotāpannassa dehino.</gatha>
  <hangnum nr="223"/>
  <gatha type="1">Paññāsevassa cittāni, jāyantīti viniddise;</gatha>
  <gatha type="last">Navatiṃseva cittāni, nuppajjantīti dīpaye.</gatha>
  <hangnum nr="224"/>
  <gatha type="1"> Sotāpannassa vuttāni, ṭhapetvā paṭhamaṃ phalaṃ;</gatha>
  <gatha type="last">Attanova phalenassa, sakadāgāmino siyuṃ.</gatha>
  <hangnum nr="225"/>
  <gatha type="1"> Sotāpannassa  vuttāni, ṭhapetvā paṭighadvayaṃ;</gatha>
  <gatha type="2">Dutiyaṃ ca phalaṃ hitvā, yāni cittāni tāniti;</gatha>
  <gatha type="last">Anāgāmissa sattassa, jāyantīti viniddise.</gatha>
  <hangnum nr="226"/>
  <gatha type="1"> Kati cittāni jāyante, kāme arahato pana;</gatha>
  <gatha type="last">Cattārīsañca cattāri, kāme arahato siyuṃ.</gatha>
  <hangnum nr="227"/>
  <gatha type="1"> Maggaṭṭhānaṃ catunnampi, puggalānaṃ sakaṃ sakaṃ;</gatha>
  <gatha type="last">Maggacittaṃ siyā tesaṃ, ekacittakkhaṇā hi te.</gatha>
  <hangnum nr="228"/>
  <gatha type="1"> Puthujjanassa tīsveva, paṭhamajjhānabhūmisu;</gatha>
  <gatha type="last">Pañcatiṃseva cittāni, jāyanteti viniddise.</gatha>
  <hangnum nr="229"/>
  <gatha type="1"> Ghānādīsu ca viññāṇa-ttayaṃ satta apuññajā;</gatha>
  <gatha type="last">Mahāpākā tathā pākā, uparijjhānabhūmikā.</gatha>
  <hangnum nr="230"/>
  <gatha type="1"> Vipākāpi ca āruppā, domanassadvayampi ca;</gatha>
  <gatha type="last">Aṭṭhārasa kriyā ceva, aṭṭha lokuttarāni ca.</gatha>
  <hangnum nr="231"/>
  <gatha type="1"> Paṭhamajjhānanibbatta-puthujjanasarīrino;</gatha>
  <gatha type="last">Etāni catupaññāsa, cittāni na ca labbhare.</gatha>
  <hangnum nr="232"/>
  <gatha type="1"> Sotāpannassa  cittāni, tatthekatiṃsa jāyare;</gatha>
  <gatha type="last">Puthujjanassa vuttesu, hitvā cāpuññapañcakaṃ.</gatha>
  <hangnum nr="233"/>
  <gatha type="1"> Sakadāgāmino tattha, ṭhapetvā paṭhamaṃ phalaṃ;</gatha>
  <gatha type="last">Ekatiṃseva jāyante, pakkhipitvā sakaṃ phalaṃ.</gatha>
  <hangnum nr="234"/>
  <gatha type="1"> Anāgāmissa tattheva, ṭhapetvā dutiyaṃ phalaṃ;</gatha>
  <gatha type="last">Ekatiṃseva jāyante, phalacittena attano.</gatha>
  <hangnum nr="235"/>
  <gatha type="1"> Viññāṇaṃ cakkhusotānaṃ, puññajaṃ sampaṭicchanaṃ;</gatha>
  <gatha type="last">Santīraṇadvayañceva, kriyacittāni vīsati.</gatha>
  <hangnum nr="236"/>
  <gatha type="1"> Arahattaphalaṃ  pāko, paṭhamajjhānasambhavo;</gatha>
  <gatha type="last">Sattavīsati cittāni, arahantassa jāyare.</gatha>
  <hangnum nr="237"/>
  <gatha type="1"> Puthujjanassa tīsveva, dutiyajjhānabhūmisu;</gatha>
  <gatha type="last">Chattiṃsa dutiyajjhāna-tatiyajjhānapākato.</gatha>
  <hangnum nr="238"/>
  <gatha type="1"> Puthujjanassa vuttesu, hitvā vāpuññapañcakaṃ;</gatha>
  <gatha type="last">Sotāpannassa bāttiṃsa, phalena saha attano.</gatha>
  <hangnum nr="239"/>
  <gatha type="1"> Sotāpannassa vuttesu, ṭhapetvā paṭhamaṃ phalaṃ;</gatha>
  <gatha type="last">Bāttiṃsa phalacittena, sakadāgāmissa attano.</gatha>
  <hangnum nr="240"/>
  <gatha type="1"> Sakadāgāmīsu vuttesu, ṭhapetvā dutiyaṃ phalaṃ;</gatha>
  <gatha type="last">Anāgāmiphalenassa, bāttiṃseva bhavanti hi.</gatha>
  <hangnum nr="241"/>
  <gatha type="1"> Arahantassa tīsveva, aṭṭhavīsati attano;</gatha>
  <gatha type="last">Phalena dutiyajjhāna-tatiyajjhānapākato.</gatha>
  <hangnum nr="242"/>
  <gatha type="1"> Parittakasubhādīnaṃ, devānaṃ tīsu bhūmisu;</gatha>
  <gatha type="last">Pañcatiṃseva jāyante, catutthajjhānapākato.</gatha>
  <hangnum nr="243"/>
  <gatha type="1"> Sotāpannassa tattheka-tiṃsa cittāni jāyare;</gatha>
  <gatha type="last">Sakadāgāmino evaṃ, tathānāgāminopi ca.</gatha>
  <hangnum nr="244"/>
  <gatha type="1"> Khīṇāsavassa tattheva, sattavīsati mānasā;</gatha>
  <gatha type="last">Tathā vehapphale cāpi, sabbesaṃ honti mānasā.</gatha>
  <hangnum nr="245"/>
  <gatha type="1">Ekatiṃseva cittāni, suddhāvāsikabhūmisu;</gatha>
  <gatha type="last">Anāgāmikasattassa, hontīti paridīpaye.</gatha>
  <hangnum nr="246"/>
  <gatha type="1"> Arahato pana tattheva, mānasā sattavīsati;</gatha>
  <gatha type="last">Evaṃ rūpīsu cittāni, viññeyyāni vibhāvinā.</gatha>
  <hangnum nr="247"/>
  <gatha type="1">Catuvīsati cittāni, paṭhamāruppabhūmiyaṃ;</gatha>
  <gatha type="last">Puthujjanassa sattassa, jāyantīti viniddise.</gatha>
  <hangnum nr="248"/>
  <gatha type="1"> Sotāpannassa  tattheva, ṭhapetvāpuññapañcakaṃ;</gatha>
  <gatha type="last">Samavīsati cittāni, phalena saha attano.</gatha>
  <hangnum nr="249"/>
  <gatha type="1"> Sakadāgāmino tattha, tathānāgāminopi ca;</gatha>
  <gatha type="last">Jāyanti vīsa cittāni, pubbapubbaphalaṃ vinā.</gatha>
  <hangnum nr="250"/>
  <gatha type="1"> Khīṇāsavassa tattheva, dasapañca ca mānasā;</gatha>
  <gatha type="last">Puthujjanassa sattassa, dutiyāruppabhūmiyaṃ.</gatha>
  <hangnum nr="251"/>
  <gatha type="1"> Honti tevīsa cittāni, iti vatvā vibhāvaye;</gatha>
  <gatha type="last">Tiṇṇannampettha sekhānaṃ, cittānekūnavīsati.</gatha>
  <hangnum nr="252"/>
  <gatha type="1">Cuddaseva tu cittāni, dutiyāruppabhūmiyaṃ;</gatha>
  <gatha type="last">Kriyādvādasa pākeko, phalaṃ khīṇāsavassa tu.</gatha>
  <hangnum nr="253"/>
  <gatha type="1"> Puthujjanassa sattassa, tatiyāruppabhūmiyaṃ;</gatha>
  <gatha type="last">Bāvīsati ca cittāni, bhavantīti pakāsaye.</gatha>
  <hangnum nr="254"/>
  <gatha type="1">Aṭṭhāraseva cittāni, sotāpannassa jāyare;</gatha>
  <gatha type="last">Sakadāgāmino tāni, ṭhapetvā paṭhamaṃ phalaṃ.</gatha>
  <hangnum nr="255"/>
  <gatha type="1"> Sakadāgāmivuttesu, ṭhapetvā dutiyaṃ phalaṃ;</gatha>
  <gatha type="last">Aṭṭhāraseva cittāni, anāgāmissa jāyare.</gatha>
  <hangnum nr="256"/>
  <gatha type="1">Teraseva ca cittāni, tatiyāruppabhūmiyaṃ;</gatha>
  <gatha type="last">Khīṇāsavassa sattassa, bhavantīti viniddise.</gatha>
  <hangnum nr="257"/>
  <gatha type="1">Ekavīsati cittāni, catutthāruppabhūmiyaṃ;</gatha>
  <gatha type="last">Puthujjanassa sattassa, jāyantīti viniddise.</gatha>
  <hangnum nr="258"/>
  <gatha type="1"> Sotāpannassa  sattassa, sattarasa pakāsaye;</gatha>
  <gatha type="last">Sakadāgāmino tāni, ṭhapetvā paṭhamaṃ phalaṃ.</gatha>
  <hangnum nr="259"/>
  <gatha type="1"> Sakadāgāmivuttesu, ṭhapetvā dutiyaṃ phalaṃ;</gatha>
  <gatha type="last">Honti sattarasevassa, anāgāmissa mānasā.</gatha>
  <hangnum nr="260"/>
  <gatha type="1">Dvādaseva tu cittāni, catutthāruppabhūmiyaṃ;</gatha>
  <gatha type="last">Jāyanti arahantassa, iti vatvā vibhāvaye.</gatha>
  <hangnum nr="261"/>
  <gatha type="1"> Heṭṭhimānaṃ arūpīnaṃ, brahmānaṃ uparūpari;</gatha>
  <gatha type="last">Arūpakusalā ceva, uppajjanti kriyāpi ca.</gatha>
  <hangnum nr="262"/>
  <gatha type="1"> Uddhamuddhamarūpīnaṃ, heṭṭhimā heṭṭhimā pana;</gatha>
  <gatha type="last">Āruppāneva jāyante, diṭṭhādīnavato kira.</gatha>
  <hangnum nr="263"/>
  <gatha type="1"> Ṭhapetvā paṭhamaṃ maggaṃ, kusalānuttarā tayo;</gatha>
  <gatha type="last">Kāmāvacarapuññāni, apuññāni tathā dasa.</gatha>
  <hangnum nr="264"/>
  <gatha type="1"> Cattārāruppapuññāni, sabbe pākā anuttarā;</gatha>
  <gatha type="last">Paṭhamāruppapāko ca, nava kāmakriyāpi ca.</gatha>
  <hangnum nr="265"/>
  <gatha type="1"> Āruppāpi kriyā sabbā, tecattālīsa mānasā;</gatha>
  <gatha type="last">Uppajjanti panetāni, paṭhamāruppabhūmiyaṃ.</gatha>
  <hangnum nr="266"/>
  <gatha type="1"> Sabbo kāmavipāko ca, sabbo rūpomahaggato;</gatha>
  <gatha type="last">Cittuppādo manodhātu, domanassadvayampi ca.</gatha>
  <hangnum nr="267"/>
  <gatha type="1"> Ādimaggo tayo pākā, āruppā ca tathūpari;</gatha>
  <gatha type="last">Chacattālīsa natthettha, paṭhamāruppabhūmiyaṃ.</gatha>
  <hangnum nr="268"/>
  <gatha type="1"> Vuttesu pana cittesu, paṭhamāruppabhūmiyaṃ;</gatha>
  <gatha type="last">Ṭhapetvā paṭhamāruppa-ttayaṃ pāko ca attano.</gatha>
  <hangnum nr="269"/>
  <gatha type="1"> Tālīsetāni  jāyante, dutiyāruppabhūmiyaṃ;</gatha>
  <gatha type="last">Evaṃ sesadvaye ñeyyā, hitvā heṭṭhimaheṭṭhimaṃ.</gatha>
  <hangnum nr="270"/>
  <gatha type="1"> Attano  attano pākā, cattāro ca anāsavā;</gatha>
  <gatha type="last">Vipākā honti sabbeva, catūsvāruppabhūmisu.</gatha>
  <hangnum nr="271"/>
  <gatha type="1"> Voṭṭhabbanena cittena, kāme aṭṭha mahākriyā;</gatha>
  <gatha type="last">Catassopi ca āruppā, teraseva kriyā siyuṃ.</gatha>
  <hangnum nr="272"/>
  <gatha type="1"> Khīṇāsavassa  jāyante, paṭhamāruppabhūmiyaṃ;</gatha>
  <gatha type="last">Dvādaseva kriyā honti, dutiyāruppabhūmiyaṃ.</gatha>
  <hangnum nr="273"/>
  <gatha type="1"> Ekādasa kriyā honti, tatiyāruppabhūmiyaṃ;</gatha>
  <gatha type="last">Daseva ca kriyā ñeyyā, catutthāruppabhūmiyaṃ.</gatha>
  <hangnum nr="274"/>
  <gatha type="1"> Arahato pana cittāni, honti ekūnavīsati;</gatha>
  <gatha type="last">Arahattaṃ kriyā sabbā, ṭhapetvāvajjanadvayaṃ.</gatha>
  <hangnum nr="275"/>
  <gatha type="1"> Catunnañca phalaṭṭhānaṃ, tihetukaputhujjane;</gatha>
  <gatha type="last">Teraseva ca cittāni, bhavantīti pakāsaye.</gatha>
  <hangnum nr="276"/>
  <gatha type="1"> Cattāro ñāṇasaṃyuttā, mahāpākā tathā nava;</gatha>
  <gatha type="last">Rūpārūpavipākā ca, teraseva bhavantime.</gatha>
  <hangnum nr="277"/>
  <gatha type="1"> Catunnañca phalaṭṭhānaṃ, duhetukaputhujjane;</gatha>
  <gatha type="last">Ñāṇahīnāni cattāri, vipākā eva jāyare.</gatha>
  <hangnum nr="278"/>
  <gatha type="1"> Puthujjanānaṃ tiṇṇampi, catunnaṃ ariyadehinaṃ;</gatha>
  <gatha type="last">Sattaraseva cittāni, sattannampi bhavanti hi.</gatha>
  <hangnum nr="279"/>
  <gatha type="1"> Viññāṇāni duve pañca, manodhātuttayampi ca;</gatha>
  <gatha type="last">Santīraṇāni voṭṭhabbaṃ, honti sattarasevime.</gatha>
  <hangnum nr="280"/>
  <gatha type="1"> Heṭṭhā tiṇṇaṃ phalaṭṭhānaṃ, tihetukaputhujjane;</gatha>
  <gatha type="last">Naveva kusalā honti, catunnampi mahaggatā.</gatha>
  <hangnum nr="281"/>
  <gatha type="1"> Tiṇṇaṃ  puthujjanānañca, tiṇṇamariyānamādito;</gatha>
  <gatha type="last">Teraseva tu cittāni, uppajjantīti niddise.</gatha>
  <hangnum nr="282"/>
  <gatha type="1"> Aṭṭheva kāmapuññāni, diṭṭhihīnā apuññato;</gatha>
  <gatha type="last">Cattāropi ca uddhacca-saṃyuttañcāti terasa.</gatha>
  <hangnum nr="283"/>
  <gatha type="1"> Heṭṭhā dvinnaṃ phalaṭṭhānaṃ, tathā sabbaputhujjane;</gatha>
  <gatha type="last">Domanassayuttaṃ cittaṃ, dvayameva tu jāyate.</gatha>
  <hangnum nr="284"/>
  <gatha type="1"> Tiṇṇaṃ  puthujjanānaṃ tu, pañceva pana jāyare;</gatha>
  <gatha type="last">Cattāri diṭṭhiyuttāni, vicikicchāyutampi ca.</gatha>
  <hangnum nr="285"/>
  <gatha type="1"> Maggaṭṭhānaṃ catunnampi, maggacittaṃ sakaṃ sakaṃ;</gatha>
  <gatha type="last">Ekameva bhave tesaṃ, iti vatvā vibhāvaye.</gatha>
  <hangnum nr="286"/>
  <gatha type="1"> Mayā bhavesu cittānaṃ, puggalānaṃ vasena ca;</gatha>
  <gatha type="last">Bhikkhūnaṃ pāṭavatthāya, cittuppatti pakāsitā.</gatha>
  <hangnum nr="287"/>
  <gatha type="1"> Evaṃ sabbamidaṃ cittaṃ, bhūmipuggalabhedato;</gatha>
  <gatha type="last">Bahudhāpi ca hotīti, viññātabbaṃ vibhāvinā.</gatha>
  <hangnum nr="288"/>
  <gatha type="1"> Sakkā  vuttānusārena, bhedo ñātuṃ vibhāvinā;</gatha>
  <gatha type="last">Ganthavitthārabhītena, saṃkhittaṃ panidaṃ mayā.</gatha>
  <hangnum nr="289"/>
  <gatha type="1"> Pubbāparaṃ viloketvā, cintetvā ca punappunaṃ;</gatha>
  <gatha type="last">Atthaṃ upaparikkhitvā, gahetabbaṃ vibhāvinā.</gatha>
  <hangnum nr="290"/>
  <gatha type="1"> Imañcābhidhammāvatāraṃ susāraṃ,</gatha>
  <gatha type="2">Varaṃ sattamohandhakārappadīpaṃ;</gatha>
  <gatha type="3">Sadā sādhu cinteti vāceti yo taṃ,</gatha>
  <gatha type="last">Naraṃ rāgadosā ciraṃ nopayanti.</gatha>
  <centered>Iti abhidhammāvatāre bhūmipuggalavasena cittuppattiniddeso nāma</centered>
  <centered>Pañcamo paricchedo.</centered>
</text>
