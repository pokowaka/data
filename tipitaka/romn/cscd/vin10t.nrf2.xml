<?xml version="1.0" encoding="utf-8"?>
<text>
  <chapter>Bhikkhunīvibhaṅgo</chapter>
  <hangnum nr="1964"/>
  <gatha type="1"> Bhikkhunīnaṃ  hitatthāya, vibhaṅgaṃ yaṃ jinobravi;</gatha>
  <gatha type="last">Tasmiṃ api samāsena, kiñcimattaṃ bhaṇāmahaṃ.</gatha>
  <title>Pārājikakathā</title>
  <hangnum nr="1965"/>
  <gatha type="1"> Chandaso methunaṃ dhammaṃ, paṭiseveyya yā pana;</gatha>
  <gatha type="last">Hoti pārājikā nāma, samaṇī sā pavuccati.</gatha>
  <hangnum nr="1966"/>
  <gatha type="1"> Manussapurisādīnaṃ, navannaṃ yassa kassaci;</gatha>
  <gatha type="last">Sajīvassāpyajīvassa, santhataṃ vā asanthataṃ.</gatha>
  <hangnum nr="1967"/>
  <gatha type="1"> Attano tividhe magge, yebhuyyakkhāyitādikaṃ;</gatha>
  <gatha type="last">Aṅgajātaṃ pavesentī, allokāse parājitā.</gatha>
  <hangnum nr="1968"/>
  <gatha type="1"> Ito paramavatvāva, sādhāraṇavinicchayaṃ;</gatha>
  <gatha type="last">Asādhāraṇamevāhaṃ, bhaṇissāmi samāsato.</gatha>
  <hangnum nr="1969"/>
  <gatha type="1"> Adhakkhakaṃ sarīrakaṃ, yadubbhajāṇumaṇḍalaṃ;</gatha>
  <gatha type="last">Sarīrakena ce tena, phuseyya bhikkhunī pana.</gatha>
  <hangnum nr="1970"/>
  <gatha type="1"> Avassutassāvassutā, manussapuggalassa yā;</gatha>
  <gatha type="last">Sarīramassa tena vā, phuṭṭhā pārājikā siyā.</gatha>
  <hangnum nr="1971"/>
  <gatha type="1"> Kapparassa panuddhampi, gahitaṃ ubbhajāṇunā;</gatha>
  <gatha type="last">Yathāvuttappakārena, kāyenānena attano.</gatha>
  <hangnum nr="1972"/>
  <gatha type="1"> Purisassa tathā kāya- paṭibaddhaṃ phusantiyā;</gatha>
  <gatha type="last">Tathā yathāparicchinna- kāyabaddhena attano.</gatha>
  <hangnum nr="1973"/>
  <gatha type="1"> Avasesena vā tassa, kāyaṃ kāyena attano;</gatha>
  <gatha type="last">Hoti thullaccayaṃ tassā, payoge purisassa ca.</gatha>
  <hangnum nr="1974"/>
  <gatha type="1"> Yakkhapetatiracchāna- paṇḍakānaṃ  adhakkhakaṃ;</gatha>
  <gatha type="last">Ubbhajāṇuṃ tathevassā, ubhatovassave sati.</gatha>
  <hangnum nr="1975"/>
  <gatha type="1"> Ekatovassave cāpi, thullaccayamudīritaṃ;</gatha>
  <gatha type="last">Avasese ca sabbattha, hoti āpatti dukkaṭaṃ.</gatha>
  <hangnum nr="1976"/>
  <gatha type="1"> Ubbhakkhakamadhojāṇu-maṇḍalaṃ pana yaṃ idha;</gatha>
  <gatha type="last">Kapparassa ca heṭṭhāpi, gataṃ ettheva saṅgahaṃ.</gatha>
  <hangnum nr="1977"/>
  <gatha type="1"> Kelāyati sace bhikkhu, saddhiṃ bhikkhuniyā pana;</gatha>
  <gatha type="last">Ubhinnaṃ kāyasaṃsagga-rāge sati hi bhikkhuno.</gatha>
  <hangnum nr="1978"/>
  <gatha type="1"> Hoti saṅghādisesova, nāso bhikkhuniyā siyā;</gatha>
  <gatha type="last">Kāyasaṃsaggarāgo ca, sace bhikkhuniyā siyā.</gatha>
  <hangnum nr="1979"/>
  <gatha type="1"> Bhikkhuno methuno rāgo, gehapemampi vā bhave;</gatha>
  <gatha type="last">Tassā thullaccayaṃ vuttaṃ, bhikkhuno hoti dukkaṭaṃ.</gatha>
  <hangnum nr="1980"/>
  <gatha type="1"> Ubhinnaṃ methune rāge, gehapemepi vā sati;</gatha>
  <gatha type="last">Avisesena niddiṭṭhaṃ, ubhinnaṃ dukkaṭaṃ pana.</gatha>
  <hangnum nr="1981"/>
  <gatha type="1"> Yassa yattha manosuddhaṃ, tassa tattha na dosatā;</gatha>
  <gatha type="last">Ubhinnampi anāpatti, ubhinnaṃ cittasuddhiyā.</gatha>
  <hangnum nr="1982"/>
  <gatha type="1"> Kāyasaṃsaggarāgena, bhinditvā paṭhamaṃ pana;</gatha>
  <gatha type="last">Pacchā dūseti ce neva, hoti bhikkhunidūsako.</gatha>
  <hangnum nr="1983"/>
  <gatha type="1"> Atha bhikkhuniyā phuṭṭho, sādiyantova cetasā;</gatha>
  <gatha type="last">Niccalo hoti ce bhikkhu, na hotāpatti bhikkhuno.</gatha>
  <hangnum nr="1984"/>
  <gatha type="1"> Bhikkhunī bhikkhunā phuṭṭhā, sace hotipi niccalā;</gatha>
  <gatha type="last">Adhivāseti samphassaṃ, tassā pārājikaṃ siyā.</gatha>
  <hangnum nr="1985"/>
  <gatha type="1"> Tathā thullaccayaṃ khette, dukkaṭañca viniddise;</gatha>
  <gatha type="last">Vuttattā ‘‘kāyasaṃsaggaṃ, sādiyeyyā’’ti satthunā.</gatha>
  <hangnum nr="1986"/>
  <gatha type="1"> Tassā kriyasamuṭṭhānaṃ, evaṃ sati na dissati;</gatha>
  <gatha type="last">Idaṃ tabbahuleneva, nayena paridīpitaṃ.</gatha>
  <hangnum nr="1987"/>
  <gatha type="1"> Anāpatti  asañcicca, ajānitvāmasantiyā;</gatha>
  <gatha type="last">Sati āmasane tassā, phassaṃ vāsādiyantiyā.</gatha>
  <hangnum nr="1988"/>
  <gatha type="1"> Vedanaṭṭāya  vā khitta-cittāyummattikāya vā;</gatha>
  <gatha type="last">Samuṭṭhānādayo tulyā, paṭhamantimavatthunā.</gatha>
  <centered>Ubbhajāṇumaṇḍalakathā.</centered>
  <hangnum nr="1989"/>
  <gatha type="1"> Pārājikattaṃ jānanti, saliṅge tu ṭhitāya hi;</gatha>
  <gatha type="last">‘‘Na kassaci parassāhaṃ, ārocessāmi dāni’’ti.</gatha>
  <hangnum nr="1990"/>
  <gatha type="1"> Dhure nikkhittamattasmiṃ, sā ca pārājikā siyā;</gatha>
  <gatha type="last">Ayaṃ vajjapaṭicchādi- nāmikā pana nāmato.</gatha>
  <hangnum nr="1991"/>
  <gatha type="1"> Sesaṃ sappāṇavaggasmiṃ, duṭṭhullena samaṃ naye;</gatha>
  <gatha type="last">Viseso tatra pācitti, idha pārājikaṃ siyā.</gatha>
  <centered>Vajjapaṭicchādikathā.</centered>
  <hangnum nr="1992"/>
  <gatha type="1"> Saṅghenukkhittako bhikkhu, ṭhito ukkhepane pana;</gatha>
  <gatha type="last">Yaṃdiṭṭhiko ca so tassā, diṭṭhiyā gahaṇena taṃ.</gatha>
  <hangnum nr="1993"/>
  <gatha type="1"> Anuvatteyya yā bhikkhuṃ, bhikkhunī sā visumpi ca;</gatha>
  <gatha type="last">Saṅghamajjhepi aññāhi, vuccamānā tatheva ca.</gatha>
  <hangnum nr="1994"/>
  <gatha type="1"> Acajantīva taṃ vatthuṃ, gahetvā yadi tiṭṭhati;</gatha>
  <gatha type="last">Tassa kammassa osāne, ukkhittassānuvattikā.</gatha>
  <hangnum nr="1995"/>
  <gatha type="1"> Hoti pārājikāpannā, hotāsākiyadhītarā;</gatha>
  <gatha type="last">Puna appaṭisandheyā, dvidhā bhinnā silā viya.</gatha>
  <hangnum nr="1996"/>
  <gatha type="1"> Adhamme pana kammasmiṃ, niddiṭṭhaṃ tikadukkaṭaṃ;</gatha>
  <gatha type="last">Samuṭṭhānādayo sabbe, vuttā samanubhāsane.</gatha>
  <centered>Ukkhittānuvattikakathā.</centered>
  <hangnum nr="1997"/>
  <gatha type="1"> Apārājikakhettassa , gahaṇaṃ yassa kassaci;</gatha>
  <gatha type="last">Aṅgassa pana taṃ hattha-ggahaṇanti pavuccati.</gatha>
  <hangnum nr="1998"/>
  <gatha type="1"> Pārutassa nivatthassa, gahaṇaṃ yassa kassaci;</gatha>
  <gatha type="last">Etaṃ saṅghāṭiyā kaṇṇa-ggahaṇanti pavuccati.</gatha>
  <hangnum nr="1999"/>
  <gatha type="1"> Kāyasaṃsaggasaṅkhāta-asaddhammassa  kāraṇā;</gatha>
  <gatha type="last">Bhikkhunī hatthapāsasmiṃ, tiṭṭheyya purisassa vā.</gatha>
  <hangnum nr="2000"/>
  <gatha type="1"> Sallapeyya tathā tattha, ṭhatvā tu purisena vā;</gatha>
  <gatha type="last">Saṅketaṃ vāpi gaccheyya, iccheyyā gamanassa vā.</gatha>
  <hangnum nr="2001"/>
  <gatha type="1"> Tadatthāya paṭicchanna-ṭṭhānañca paviseyya vā;</gatha>
  <gatha type="last">Upasaṃhareyya kāyaṃ vā, hatthapāse ṭhitā pana.</gatha>
  <hangnum nr="2002"/>
  <gatha type="1"> Ayamassamaṇī hoti, vinaṭṭhā aṭṭhavatthukā;</gatha>
  <gatha type="last">Abhabbā punaruḷhāya, chinno tālova matthake.</gatha>
  <hangnum nr="2003"/>
  <gatha type="1"> Anulomena vā vatthuṃ, paṭilomena vā cutā;</gatha>
  <gatha type="last">Aṭṭhamaṃ paripūrentī, tathekantarikāya vā.</gatha>
  <hangnum nr="2004"/>
  <gatha type="1"> Athādito panekaṃ vā, dve vā tīṇipi satta vā;</gatha>
  <gatha type="last">Satakkhattumpi pūrentī, neva pārājikā siyā.</gatha>
  <hangnum nr="2005"/>
  <gatha type="1"> Āpattiyo panāpannā, desetvā tāhi muccati;</gatha>
  <gatha type="last">Dhuranikkhepanaṃ katvā, desitā gaṇanūpikā.</gatha>
  <hangnum nr="2006"/>
  <gatha type="1"> Na hotāpattiyā aṅgaṃ, saussāhāya desitā;</gatha>
  <gatha type="last">Desanāgaṇanaṃ neti, desitāpi adesitā.</gatha>
  <hangnum nr="2007"/>
  <gatha type="1"> Anāpatti asañcicca, ajānitvā karontiyā;</gatha>
  <gatha type="last">Samuṭṭhānādayo sabbe, anantarasamā matā.</gatha>
  <hangnum nr="2008"/>
  <gatha type="1"> ‘‘Asaddhammo’’ti nāmettha, kāyasaṃsagganāmako;</gatha>
  <gatha type="last">Ayamuddisito attho, sabbaaṭṭhakathāsupi.</gatha>
  <hangnum nr="2009"/>
  <gatha type="1"> Viññū  paṭibalo kāya-saṃsaggaṃ paṭipajjituṃ;</gatha>
  <gatha type="last">Kāyasaṃsaggabhāve tu, sādhakaṃ vacanaṃ idaṃ.</gatha>
  <centered>Aṭṭhavatthukakathā.</centered>
  <hangnum nr="2010"/>
  <gatha type="1"> Avassutā paṭicchādī, ukkhittā aṭṭhavatthukā;</gatha>
  <gatha type="last">Asādhāraṇapaññattā, catassova mahesinā.</gatha>
  <centered>Pārājikakathā niṭṭhitā.</centered>
  <title>Saṅghādisesakathā</title>
  <hangnum nr="2011"/>
  <gatha type="1"> Yā  pana bhikkhunī ussayavādā;</gatha>
  <gatha type="2">Aṭṭakarī mukharī vihareyya;</gatha>
  <gatha type="3">Yena kenaci narenidha saddhiṃ;</gatha>
  <gatha type="last">Sā garukaṃ kira dosamupeti.</gatha>
  <hangnum nr="2012"/>
  <gatha type="1"> Sakkhiṃ vāpi sahāyaṃ vā, pariyesati dukkaṭaṃ;</gatha>
  <gatha type="last">Pade pade tathā aṭṭaṃ, kātuṃ gacchantiyāpi ca.</gatha>
  <hangnum nr="2013"/>
  <gatha type="1"> Āroceti sace pubbaṃ, bhikkhunī attano kathaṃ;</gatha>
  <gatha type="last">Disvā vohārikaṃ tassā, hoti āpatti dukkaṭaṃ.</gatha>
  <hangnum nr="2014"/>
  <gatha type="1"> Āroceti sace pacchā, itaro attano kathaṃ;</gatha>
  <gatha type="last">Hoti bhikkhuniyā tassā, thullaccayamanantaraṃ.</gatha>
  <hangnum nr="2015"/>
  <gatha type="1"> Ārocetitaro pubbaṃ, sace so attano kathaṃ;</gatha>
  <gatha type="last">Pacchā bhikkhunī ce pubba-sadisova vinicchayo.</gatha>
  <hangnum nr="2016"/>
  <gatha type="1"> ‘‘Ārocehī’’ti vuttā ce, ‘‘kathaṃ tava mamāpi ca’’;</gatha>
  <gatha type="last">Ārocetu yathākāmaṃ, paṭhame dukkaṭaṃ siyā.</gatha>
  <hangnum nr="2017"/>
  <gatha type="1"> Dutiyārocane  tassā, thullaccayamudīritaṃ;</gatha>
  <gatha type="last">Upāsakena vuttepi, ayameva vinicchayo.</gatha>
  <hangnum nr="2018"/>
  <gatha type="1"> Ārocitakathaṃ sutvā, ubhinnampi yathā tathā;</gatha>
  <gatha type="last">Vinicchaye kate tehi, aṭṭe pana ca niṭṭhite.</gatha>
  <hangnum nr="2019"/>
  <gatha type="1"> Aṭṭassa pariyosāne, jaye bhikkhuniyā pana;</gatha>
  <gatha type="last">Parājayepi vā tassā, hoti saṅghādisesatā.</gatha>
  <hangnum nr="2020"/>
  <gatha type="1"> Dūtaṃ vāpi pahiṇitvā, āgantvāna sayampi vā;</gatha>
  <gatha type="last">Paccatthikamanussehi, ākaḍḍhīyati yā pana.</gatha>
  <hangnum nr="2021"/>
  <gatha type="1"> Ārāme pana aññehi, anācāraṃ kataṃ sace;</gatha>
  <gatha type="last">Anodissa paraṃ kiñci, rakkhaṃ yācati tattha yā.</gatha>
  <hangnum nr="2022"/>
  <gatha type="1"> Yāya  kiñci avuttāva, dhammaṭṭhā sayameva tu;</gatha>
  <gatha type="last">Sutvā taṃ aññato aṭṭaṃ, niṭṭhāpenti sace pana.</gatha>
  <hangnum nr="2023"/>
  <gatha type="1"> Tassā, ummattikādīna-manāpatti pakāsitā;</gatha>
  <gatha type="last">Kathinena samuṭṭhānaṃ, tulyaṃ sakiriyaṃ idaṃ.</gatha>
  <centered>Aṭṭakārikathā.</centered>
  <hangnum nr="2024"/>
  <gatha type="1"> Jānantī bhikkhunī coriṃ, vajjhaṃ viditameva yā;</gatha>
  <gatha type="last">Saṅghaṃ anapaloketvā, rājānaṃ gaṇameva vā.</gatha>
  <hangnum nr="2025"/>
  <gatha type="1"> Vuṭṭhāpeyya vinā kappaṃ, corivuṭṭhāpanaṃ pana;</gatha>
  <gatha type="last">Saṅghādisesamāpatti-māpannā nāma hoti sā.</gatha>
  <hangnum nr="2026"/>
  <gatha type="1"> Pañcamāsagghanaṃ yāya, haritaṃ parasantakaṃ;</gatha>
  <gatha type="last">Atirekagghanaṃ vāpi, ayaṃ ‘‘corī’’ti vuccati.</gatha>
  <hangnum nr="2027"/>
  <gatha type="1"> Bhikkhunīsu panaññāsu, titthiyesupi vā tathā;</gatha>
  <gatha type="last">Yā pabbajitapubbā sā, ayaṃ ‘‘kappā’’ti vuccati.</gatha>
  <hangnum nr="2028"/>
  <gatha type="1"> Vuṭṭhāpeti  ca yā coriṃ, ṭhapetvā kappamevidaṃ;</gatha>
  <gatha type="last">Sace ācariniṃ pattaṃ, cīvaraṃ pariyesati.</gatha>
  <hangnum nr="2029"/>
  <gatha type="1"> Sammannati ca sīmaṃ vā, tassā āpatti dukkaṭaṃ;</gatha>
  <gatha type="last">Ñattiyā dukkaṭaṃ dvīhi, kammavācāhi ca dvayaṃ.</gatha>
  <hangnum nr="2030"/>
  <gatha type="1"> Thullaccayassa, kammante, garukaṃ niddise budho;</gatha>
  <gatha type="last">Gaṇo ācarinī ceva, na ca muccati dukkaṭaṃ.</gatha>
  <hangnum nr="2031"/>
  <gatha type="1"> Anāpatti ajānantī, vuṭṭhāpeti, tatheva ca;</gatha>
  <gatha type="last">Kappaṃ vā apaloketvā, tassā ummattikāya vā.</gatha>
  <hangnum nr="2032"/>
  <gatha type="1"> Corivuṭṭhāpanaṃ nāma, jāyate vācacittato;</gatha>
  <gatha type="last">Kāyavācādito ceva, sacittañca kriyākriyaṃ.</gatha>
  <centered>Corivuṭṭhāpanakathā.</centered>
  <hangnum nr="2033"/>
  <gatha type="1"> Gāmantaraṃ nadīpāraṃ, gaccheyyekāva yā sace;</gatha>
  <gatha type="last">Ohīyeyya gaṇamhā vā, rattiṃ vippavaseyya vā.</gatha>
  <hangnum nr="2034"/>
  <gatha type="1"> Paṭhamāpattikaṃ  dhammaṃ, sāpannā garukaṃ siyā;</gatha>
  <gatha type="last">Sakagāmā anāpatti, ñātabbā nikkhamantiyā.</gatha>
  <hangnum nr="2035"/>
  <gatha type="1"> Nikkhamitvā tato aññaṃ, gāmaṃ gacchantiyā pana;</gatha>
  <gatha type="last">Dukkaṭaṃ padavārena, veditabbaṃ vibhāvinā.</gatha>
  <hangnum nr="2036"/>
  <gatha type="1"> Ekena padavārena, gāmassa itarassa ca;</gatha>
  <gatha type="last">Parikkhepe atikkante, upacārokkamepi vā.</gatha>
  <hangnum nr="2037"/>
  <gatha type="1"> Thullaccayaṃ atikkante, okkante dutiyena tu;</gatha>
  <gatha type="last">Pādena garukāpatti, hoti bhikkhuniyā pana.</gatha>
  <hangnum nr="2038"/>
  <gatha type="1"> Nikkhamitvā sace pacchā, sakaṃ gāmaṃ visantiyā;</gatha>
  <gatha type="last">Ayameva nayo ñeyyo, vaticchiddena vā tathā.</gatha>
  <hangnum nr="2039"/>
  <gatha type="1"> Pākārena  vihārassa, bhūmiṃ tu pavisantiyā;</gatha>
  <gatha type="last">Kappiyanti paviṭṭhattā, na doso koci vijjati.</gatha>
  <hangnum nr="2040"/>
  <gatha type="1"> Bhikkhunīnaṃ vihārassa, bhūmi tāsaṃ tu kappiyā;</gatha>
  <gatha type="last">Hoti bhikkhuvihārassa, bhūmi tāsamakappiyā.</gatha>
  <hangnum nr="2041"/>
  <gatha type="1"> Hatthiassarathādīhi, iddhiyā vā visantiyā;</gatha>
  <gatha type="last">Anāpatti siyāpatti, padasā gamane pana.</gatha>
  <hangnum nr="2042"/>
  <gatha type="1"> Yaṃ kiñci sakagāmaṃ vā, paragāmampi vā tathā;</gatha>
  <gatha type="last">Bahigāme pana ṭhatvā, āpatti pavisantiyā.</gatha>
  <hangnum nr="2043"/>
  <gatha type="1"> Lakkhaṇenupapannāya, nadiyā dutiyaṃ vinā;</gatha>
  <gatha type="last">Pāraṃ gacchati yā tīraṃ, tassā samaṇiyā pana.</gatha>
  <hangnum nr="2044"/>
  <gatha type="1"> Paṭhamaṃ uddharitvāna, pādaṃ tīre ṭhapentiyā;</gatha>
  <gatha type="last">Hoti thullaccayāpatti, dutiyātikkame garu.</gatha>
  <hangnum nr="2045"/>
  <gatha type="1"> Antaranadiyaṃyeva, saddhiṃ dutiyikāya hi;</gatha>
  <gatha type="last">Bhaṇḍitvā orimaṃ tīraṃ, tathā paccuttarantiyā.</gatha>
  <hangnum nr="2046"/>
  <gatha type="1"> Iddhiyā setunā nāvā-yānarajjūhi vā pana;</gatha>
  <gatha type="last">Evampi ca paraṃ tīraṃ, anāpattuttarantiyā.</gatha>
  <hangnum nr="2047"/>
  <gatha type="1"> Nhāyituṃ pivituṃ vāpi, otiṇṇātha nadiṃ puna;</gatha>
  <gatha type="last">Padasāvorimaṃ tīraṃ, paccuttarati vaṭṭati.</gatha>
  <hangnum nr="2048"/>
  <gatha type="1"> Padasā  otaritvāna, nadiṃ uttaraṇe pana;</gatha>
  <gatha type="last">Ārohitvā tathā setuṃ, anāpattuttarantiyā.</gatha>
  <hangnum nr="2049"/>
  <gatha type="1"> Setunā upagantvā vā, yānākāsehi vā sace;</gatha>
  <gatha type="last">Yāti uttaraṇe kāle, padasā garukaṃ phuse.</gatha>
  <hangnum nr="2050"/>
  <gatha type="1"> Nadiyā pārimaṃ tīraṃ, ito orimatīrato;</gatha>
  <gatha type="last">Ullaṅghitvāna vegena, anāpattuttarantiyā.</gatha>
  <hangnum nr="2051"/>
  <gatha type="1"> Piṭṭhiyaṃ vā nisīditvā, khandhe vā uttarantiyā;</gatha>
  <gatha type="last">Hatthasaṅghātane vāpi, dussayānepi vaṭṭati.</gatha>
  <hangnum nr="2052"/>
  <gatha type="1"> ‘‘Pureruṇodayāyeva , pāsaṃ dutiyikāya hi;</gatha>
  <gatha type="last">Gamissāmī’’ti ābhogaṃ, vinā bhikkhuniyā pana.</gatha>
  <hangnum nr="2053"/>
  <gatha type="1"> Ekagabbhepi vā hattha-pāsaṃ dutiyikāya hi;</gatha>
  <gatha type="last">Atikkamma siyāpatti, aruṇaṃ uṭṭhapentiyā.</gatha>
  <hangnum nr="2054"/>
  <gatha type="1"> ‘‘Gamissāmī’’ti ābhogaṃ, katvā gacchantiyā pana;</gatha>
  <gatha type="last">Na doso dutiyā pāsaṃ, uṭṭheti aruṇaṃ sace.</gatha>
  <hangnum nr="2055"/>
  <gatha type="1"> Indakhīlamatikkamma, araññaṃ ettha dīpitaṃ;</gatha>
  <gatha type="last">Gāmato bahi nikkhamma, tassā dutiyikāya tu.</gatha>
  <hangnum nr="2056"/>
  <gatha type="1"> Dassanassupacāraṃ tu, jānitvā vijahantiyā;</gatha>
  <gatha type="last">Hoti thullaccayāpatti, jahite garukaṃ siyā.</gatha>
  <hangnum nr="2057"/>
  <gatha type="1"> Sāṇipākārapākāra-taruantarite pana;</gatha>
  <gatha type="last">Savanassupacārepi, sati āpatti hoti hi.</gatha>
  <hangnum nr="2058"/>
  <gatha type="1"> Ajjhokāse tu dūrepi, dassanassupacāratā;</gatha>
  <gatha type="last">Hoti, ettha kathaṃ dhamma-savanārocane viya.</gatha>
  <hangnum nr="2059"/>
  <gatha type="1"> Maggamūḷhassa saddena, viya kūjantiyā pana;</gatha>
  <gatha type="last">‘‘Ayye’’ti tassā saddassa, savanātikkamepi ca.</gatha>
  <hangnum nr="2060"/>
  <gatha type="1"> Hoti, bhikkhuniyāpatti, garukā evarūpake;</gatha>
  <gatha type="last">Ettha bhikkhunī ekāpi, gaṇāyevāti vuccati.</gatha>
  <hangnum nr="2061"/>
  <gatha type="1"> Ohīyitvātha gacchantī, ‘‘pāpuṇissāmi dānihaṃ’’;</gatha>
  <gatha type="last">Iccevaṃ tu saussāhā, anubandhati vaṭṭati.</gatha>
  <hangnum nr="2062"/>
  <gatha type="1"> Dvinnaṃ  maggaṃ gacchantīnaṃ, ekā gantuṃ no sakkoti;</gatha>
  <gatha type="last">Ussāhassacchedaṃ katvā, ohīnā ce tassāpatti.</gatha>
  <hangnum nr="2063"/>
  <gatha type="1"> Itarāpi sace yāti, ‘‘ohīyatu aya’’nti ca;</gatha>
  <gatha type="last">Hoti tassāpi āpatti, saussāhā na hoti ce.</gatha>
  <hangnum nr="2064"/>
  <gatha type="1"> Gacchantīsu tathā dvīsu, purimā yāti ekakaṃ;</gatha>
  <gatha type="last">Aññaṃ pana sace maggaṃ, pacchimāpi ca gaṇhati.</gatha>
  <hangnum nr="2065"/>
  <gatha type="1"> Ekissā  pana pakkanta-ṭṭhāne tiṭṭhati cetarā;</gatha>
  <gatha type="last">Tasmā tattha ubhinnampi, anāpatti pakāsitā.</gatha>
  <hangnum nr="2066"/>
  <gatha type="1"> Aruṇuggamanā pubbe, nikkhamitvā sagāmato;</gatha>
  <gatha type="last">Aruṇuggamane kāle, gāmantaragatāya hi.</gatha>
  <hangnum nr="2067"/>
  <gatha type="1"> Atikkamantiyā pāraṃ, nadiyā dutiyikaṃ vinā;</gatha>
  <gatha type="last">Āpattiyo catassopi, honti ekakkhaṇe pana.</gatha>
  <hangnum nr="2068"/>
  <gatha type="1"> Pakkantā vāpi vibbhantā, yātā petānaṃ lokaṃ vā;</gatha>
  <gatha type="last">Pakkhasaṅkantā vā naṭṭhā, saddhiṃ yātā sā ce hoti.</gatha>
  <hangnum nr="2069"/>
  <gatha type="1"> Gāmantarokkamādīni, cattāripi karontiyā;</gatha>
  <gatha type="last">Anāpattīti ñātabbaṃ, evaṃ ummattikāyapi.</gatha>
  <hangnum nr="2070"/>
  <gatha type="1"> Rattiyaṃ vippavāsaṃ tu, hatthapāsova rakkhati;</gatha>
  <gatha type="last">Agāmake araññe tu, gaṇā ohīyanaṃ mataṃ.</gatha>
  <hangnum nr="2071"/>
  <gatha type="1"> Sakagāme yathākāmaṃ, divā ca vicarantiyā;</gatha>
  <gatha type="last">Cattāropi ca saṅghādi-sesā tassā na vijjare.</gatha>
  <hangnum nr="2072"/>
  <gatha type="1"> Samuṭṭhānādayo tulyā, paṭhamantimavatthunā;</gatha>
  <gatha type="last">Sacittaṃ kāyakammañca, ticittañca tivedanaṃ.</gatha>
  <centered>Gāmantaragamanakathā.</centered>
  <hangnum nr="2073"/>
  <gatha type="1"> Sīmāsammutiyā ceva, gaṇassa pariyesane;</gatha>
  <gatha type="last">Ñattiyā dukkaṭaṃ, dvīhi, honti thullaccayā duve.</gatha>
  <hangnum nr="2074"/>
  <gatha type="1"> Kammassa pariyosāne, hoti saṅghādisesatā;</gatha>
  <gatha type="last">Tikasaṅghādisesaṃ tu, adhamme tikadukkaṭaṃ.</gatha>
  <hangnum nr="2075"/>
  <gatha type="1"> Pucchitvā  kārakaṃ saṅghaṃ, chandaṃ datvā gaṇassa vā;</gatha>
  <gatha type="last">Vatte vā pana vattantiṃ, asante kārakepi vā.</gatha>
  <hangnum nr="2076"/>
  <gatha type="1"> Bhikkhuniṃ  pana ukkhittaṃ, yā osāreti bhikkhunī;</gatha>
  <gatha type="last">Tassā ummattikādīna-manāpatti pakāsitā.</gatha>
  <hangnum nr="2077"/>
  <gatha type="1"> Saṅghabhedasamā vuttā, samuṭṭhānādayo nayā;</gatha>
  <gatha type="last">Kriyākriyamidaṃ vuttaṃ, ayameva visesatā.</gatha>
  <centered>Catutthaṃ.</centered>
  <hangnum nr="2078"/>
  <gatha type="1"> Sayaṃ avassutā tathā, avassutassa hatthato;</gatha>
  <gatha type="last">Manussapuggalassa ce, yadeva kiñci gaṇhati.</gatha>
  <hangnum nr="2079"/>
  <gatha type="1"> Āmisaṃ, gahaṇe tassā;</gatha>
  <gatha type="2">Thullaccayamudīritaṃ;</gatha>
  <gatha type="3">Ajjhohāresu saṅghādi-;</gatha>
  <gatha type="last">Sesā honti payogato.</gatha>
  <hangnum nr="2080"/>
  <gatha type="1"> Ekatovassute kiñci, paṭiggaṇhati, dukkaṭaṃ;</gatha>
  <gatha type="last">Ajjhohārappayogesu, thullaccayacayo siyā.</gatha>
  <hangnum nr="2081"/>
  <gatha type="1"> Yakkhapetatiracchāna-paṇḍakānañca hatthato;</gatha>
  <gatha type="last">Manussaviggahānampi, ubhatovassute tathā.</gatha>
  <hangnum nr="2082"/>
  <gatha type="1"> Ekatovassute ettha, udake dantakaṭṭhake;</gatha>
  <gatha type="last">Gahaṇe paribhoge ca, sabbatthāpi ca dukkaṭaṃ.</gatha>
  <hangnum nr="2083"/>
  <gatha type="1"> Ubhayāvassutābhāve, na doso yadi gaṇhati;</gatha>
  <gatha type="last">‘‘Avassuto na cāya’’nti, ñatvā gaṇhati yā pana.</gatha>
  <hangnum nr="2084"/>
  <gatha type="1"> Tassā ummattikādīna-manāpatti pakāsitā;</gatha>
  <gatha type="last">Samuṭṭhānādayo tulyā, paṭhamantimavatthunā.</gatha>
  <centered>Pañcamaṃ.</centered>
  <hangnum nr="2085"/>
  <gatha type="1"> Uyyojane panekissā, itarissā paṭiggahe;</gatha>
  <gatha type="last">Dukkaṭāni ca bhogesu, thullaccayagaṇo siyā.</gatha>
  <hangnum nr="2086"/>
  <gatha type="1"> Bhojanassāvasānasmiṃ , hoti saṅghādisesatā;</gatha>
  <gatha type="last">Yakkhādīnaṃ catunnampi, tatheva purisassa ca.</gatha>
  <hangnum nr="2087"/>
  <gatha type="1"> Dantakaṭṭhudakānañca, gahaṇuyyojane pana;</gatha>
  <gatha type="last">Tesañca paribhogepi, dukkaṭaṃ parikittitaṃ.</gatha>
  <hangnum nr="2088"/>
  <gatha type="1"> Yakkhādīnaṃ tu sesassa, gahaṇuyyojane pana;</gatha>
  <gatha type="last">Bhoge ca dukkaṭaṃ, bhutte, thullaccayamudīritaṃ.</gatha>
  <hangnum nr="2089"/>
  <gatha type="1"> ‘‘Nāvassuto’’ti ñatvā vā, kupitā vā na gaṇhati;</gatha>
  <gatha type="last">Kulānuddayatā vāpi, uyyojeti ca yā pana.</gatha>
  <hangnum nr="2090"/>
  <gatha type="1"> Tassā ummattikādīna-manāpatti pakāsitā;</gatha>
  <gatha type="last">Adinnādānatulyāva, samuṭṭhānādayo nayā.</gatha>
  <centered>Chaṭṭhaṃ.</centered>
  <hangnum nr="2091"/>
  <gatha type="1"> Sattamaṃ aṭṭhamaṃ saṅgha-bhedena sadisaṃ mataṃ;</gatha>
  <gatha type="last">Samuṭṭhānādinā saddhiṃ, natthi kāci visesatā.</gatha>
  <centered>Sattamaṭṭhamāni.</centered>
  <hangnum nr="2092"/>
  <gatha type="1"> Navame dasame vāpi, vattabbaṃ natthi kiñcipi;</gatha>
  <gatha type="last">Anantarasamāyeva, samuṭṭhānādayo nayā.</gatha>
  <centered>Navamadasamāni.</centered>
  <hangnum nr="2093"/>
  <gatha type="1"> Duṭṭhadosadvayenāpi, sañcarittena tena cha;</gatha>
  <gatha type="last">Yāvatatiyakā aṭṭha, cattāri ca ito tato.</gatha>
  <centered>Saṅghādisesakathā.</centered>
  <title>Nissaggiyakathā</title>
  <hangnum nr="2094"/>
  <gatha type="1"> Adhiṭṭhānūpagaṃ  pattaṃ, anadhiṭṭhāya bhikkhunī;</gatha>
  <gatha type="last">Vikappanamakatvā vā, ekāhampi ṭhapeyya ce.</gatha>
  <hangnum nr="2095"/>
  <gatha type="1"> Aruṇuggamaneneva, saddhiṃ bhikkhuniyā siyā;</gatha>
  <gatha type="last">Tassā nissaggiyāpatti, pattasannidhikāraṇā.</gatha>
  <hangnum nr="2096"/>
  <gatha type="1"> Seso pana kathāmaggo, pattasikkhāpade idha;</gatha>
  <gatha type="last">Sabbo vuttanayeneva, veditabbo vinicchayo.</gatha>
  <hangnum nr="2097"/>
  <gatha type="1"> Dasāhātikkame tattha, ekāhātikkame idha;</gatha>
  <gatha type="last">Tassimassa ubhinnampi, ayameva visesatā.</gatha>
  <centered>Paṭhamaṃ.</centered>
  <hangnum nr="2098"/>
  <gatha type="1"> Akāle cīvaraṃ dinnaṃ, dinnaṃ kālepi kenaci;</gatha>
  <gatha type="last">Ādissa pana ‘‘sampattā, bhājentū’’ti niyāmitaṃ.</gatha>
  <hangnum nr="2099"/>
  <gatha type="1"> Akālacīvaraṃ ‘‘kāla-cīvara’’nti sace pana;</gatha>
  <gatha type="last">Bhājāpeyya ca yā tassā, payoge dukkaṭaṃ siyā.</gatha>
  <hangnum nr="2100"/>
  <gatha type="1"> Attanā paṭiladdhaṃ yaṃ, taṃ tu nissaggiyaṃ bhave;</gatha>
  <gatha type="last">Labhitvā pana nissaṭṭhaṃ, yathādāne niyojaye.</gatha>
  <hangnum nr="2101"/>
  <gatha type="1"> Katvā vinayakammaṃ tu, paṭiladdhampi taṃ puna;</gatha>
  <gatha type="last">Tassa cāyamadhippāyo, sevituṃ na ca vaṭṭati.</gatha>
  <hangnum nr="2102"/>
  <gatha type="1"> Akālavatthasaññāya, dukkaṭaṃ kālacīvare;</gatha>
  <gatha type="last">Ubhayatthapi niddiṭṭhaṃ, tathā vematikāyapi.</gatha>
  <hangnum nr="2103"/>
  <gatha type="1"> Kālacīvarasaññāya, cīvare ubhayatthapi;</gatha>
  <gatha type="last">Na dosummattikādīnaṃ, tisamuṭṭhānatā matā.</gatha>
  <centered>Dutiyaṃ.</centered>
  <hangnum nr="2104"/>
  <gatha type="1"> Cīvaresupi  bandhitvā, ṭhapitesu bahūsvapi;</gatha>
  <gatha type="last">Ekāyeva siyāpatti, acchindati sace sayaṃ.</gatha>
  <hangnum nr="2105"/>
  <gatha type="1"> Tathācchindāpane  ekā, ekāyāṇattiyā bhave;</gatha>
  <gatha type="last">Itaresu ca vatthūnaṃ, payogassa vasā siyā.</gatha>
  <hangnum nr="2106"/>
  <gatha type="1"> Tikapācitti aññasmiṃ, parikkhāre tu dukkaṭaṃ;</gatha>
  <gatha type="last">Tikadukkaṭamuddiṭṭhaṃ, itarissā tu cīvare.</gatha>
  <hangnum nr="2107"/>
  <gatha type="1"> Tāya vā dīyamānaṃ tu, tassā vissāsameva vā;</gatha>
  <gatha type="last">Gaṇhantiyā anāpatti, tisamuṭṭhānatā matā.</gatha>
  <centered>Tatiyaṃ.</centered>
  <hangnum nr="2108"/>
  <gatha type="1"> Viññāpetvā sace aññaṃ, tadaññaṃ viññāpentiyā;</gatha>
  <gatha type="last">Viññattidukkaṭaṃ tassā, lābhā nissaggiyaṃ siyā.</gatha>
  <hangnum nr="2109"/>
  <gatha type="1"> Tikapācittiyaṃ vuttaṃ, anaññe dvikadukkaṭaṃ;</gatha>
  <gatha type="last">Anaññenaññasaññāya, appahontepi vā puna.</gatha>
  <hangnum nr="2110"/>
  <gatha type="1"> Tasmiṃ taññeva vā aññaṃ, aññenatthepi vā sati;</gatha>
  <gatha type="last">Ānisaṃsañca dassetvā, tadaññaṃ viññāpentiyā.</gatha>
  <hangnum nr="2111"/>
  <gatha type="1"> Anāpattīti ñātabbaṃ, tathā ummattikāyapi;</gatha>
  <gatha type="last">Sañcarittasamā vuttā, samuṭṭhānādayo nayā.</gatha>
  <centered>Catutthaṃ.</centered>
  <hangnum nr="2112"/>
  <gatha type="1"> Aññaṃ cetāpetvā pubbaṃ, pacchā aññaṃ cetāpeyya;</gatha>
  <gatha type="last">Evaṃ saññāyaññaṃ dhaññaṃ, mayhaṃ ānetvā detīti.</gatha>
  <hangnum nr="2113"/>
  <gatha type="1"> Cetāpanapayogena, mūlaṭṭhāya hi dukkaṭaṃ;</gatha>
  <gatha type="last">Lābhe nissaggiyaṃ hoti, tena caññena vābhataṃ.</gatha>
  <hangnum nr="2114"/>
  <gatha type="1"> Sesaṃ  anantareneva, sadisanti viniddise;</gatha>
  <gatha type="last">Samuṭṭhānādinā saddhiṃ, apubbaṃ natthi kiñcipi.</gatha>
  <centered>Pañcamaṃ.</centered>
  <hangnum nr="2115"/>
  <gatha type="1"> Aññadatthāya dinnena, parikkhārena yā pana;</gatha>
  <gatha type="last">Cetāpeyya sace aññaṃ, saṅghikenidha bhikkhunī.</gatha>
  <hangnum nr="2116"/>
  <gatha type="1"> Payoge  dukkaṭaṃ, lābhe, tassā nissaggiyaṃ siyā;</gatha>
  <gatha type="last">Anaññadatthike ettha, niddiṭṭhaṃ dvikadukkaṭaṃ.</gatha>
  <hangnum nr="2117"/>
  <gatha type="1"> Sesakaṃ aññadatthāya, anāpattupanentiyā;</gatha>
  <gatha type="last">Pucchitvā sāmike vāpyā-padāsummattikāya vā.</gatha>
  <hangnum nr="2118"/>
  <gatha type="1"> Sañcarittasamā vuttā, samuṭṭhānādayo nayā;</gatha>
  <gatha type="last">Sattamaṃ chaṭṭhasadisaṃ, sayaṃ yācitakaṃ vinā.</gatha>
  <centered>Chaṭṭhasattamāni.</centered>
  <hangnum nr="2119"/>
  <gatha type="1"> Aṭṭhame navame vāpi, vattabbaṃ natthi kiñcipi;</gatha>
  <gatha type="last">‘‘Mahājanikasaññāci-kenā’’ti padatādhikā.</gatha>
  <hangnum nr="2120"/>
  <gatha type="1"> Dasamepi kathā sabbā, anantarasamā matā;</gatha>
  <gatha type="last">Samuṭṭhānādinā saddhiṃ, viseso natthi kocipi.</gatha>
  <centered>Aṭṭhamanavamadasamāni.</centered>
  <centered>Paṭhamo vaggo.</centered>
  <hangnum nr="2121"/>
  <gatha type="1"> Atirekacatukkaṃsaṃ, garupāvuraṇaṃ pana;</gatha>
  <gatha type="last">Cetāpeyya sace tassā, catusaccappakāsinā.</gatha>
  <hangnum nr="2122"/>
  <gatha type="1"> Payoge  dukkaṭaṃ vuttaṃ, lābhe nissaggiyaṃ mataṃ;</gatha>
  <gatha type="last">Kahāpaṇacatukkaṃ tu, kaṃso nāma pavuccati.</gatha>
  <hangnum nr="2123"/>
  <gatha type="1"> Ūnake tu catukkaṃse, uddiṭṭhaṃ dvikadukkaṭaṃ;</gatha>
  <gatha type="last">Anāpatti catukkaṃsa-paramaṃ garukaṃ pana.</gatha>
  <hangnum nr="2124"/>
  <gatha type="1"> Cetāpeti tadūnaṃ vā, ñātakānañca santake;</gatha>
  <gatha type="last">Aññassatthāya vā atta-dhanenummattikāya vā.</gatha>
  <hangnum nr="2125"/>
  <gatha type="1"> Cetāpentaṃ mahagghaṃ yā, cetāpetappameva vā;</gatha>
  <gatha type="last">Samuṭṭhānādayo sabbe, sañcarittasamā matā.</gatha>
  <centered>Ekādasamaṃ.</centered>
  <hangnum nr="2126"/>
  <gatha type="1"> Lahupāvuraṇaṃ  aḍḍha- teyyakaṃsagghanaṃ pana;</gatha>
  <gatha type="last">Tato ce uttariṃ yaṃ tu, cetāpeti hi bhikkhunī.</gatha>
  <hangnum nr="2127"/>
  <gatha type="1"> Tassā nissaggiyāpatti, pācitti pariyāputā;</gatha>
  <gatha type="last">Anantarasamaṃ sesaṃ, natthi kāci visesatā.</gatha>
  <centered>Dvādasamaṃ.</centered>
  <hangnum nr="2128"/>
  <gatha type="1"> Sādhāraṇāni sesāni, tāni aṭṭhārasāpi ca;</gatha>
  <gatha type="last">Imāni dvādasevāpi, samatiṃseva honti hi.</gatha>
  <centered>Nissaggiyakathā.</centered>
  <title>Pācittiyakathā</title>
  <hangnum nr="2129"/>
  <gatha type="1"> Lasuṇaṃ bhaṇḍikaṃ vuttaṃ, na ekadvitimiñjakaṃ;</gatha>
  <gatha type="last">Āmakaṃ māgadhaṃyeva, ‘‘khādissāmī’’ti gaṇhati.</gatha>
  <hangnum nr="2130"/>
  <gatha type="1"> Gahaṇe dukkaṭaṃ tassā, pācitti yadi khādati;</gatha>
  <gatha type="last">Ajjhohāravaseneva, pācittiṃ paridīpaye.</gatha>
  <hangnum nr="2131"/>
  <gatha type="1"> Dve  tayo bhaṇḍike saddhiṃ, saṅkhāditvā sace pana;</gatha>
  <gatha type="last">Ajjhoharati yā tassā, ekaṃ pācittiyaṃ siyā.</gatha>
  <hangnum nr="2132"/>
  <gatha type="1"> Bhinditvā tattha ekekaṃ, miñjaṃ khādantiyā pana;</gatha>
  <gatha type="last">Miñjānaṃ gaṇanāyassā, pācittigaṇanā siyā.</gatha>
  <hangnum nr="2133"/>
  <gatha type="1"> Palaṇḍuko bhañjanako, harito cāpalopi ca;</gatha>
  <gatha type="last">Lasuṇā pana cattāro, vaṭṭanteva sabhāvato.</gatha>
  <hangnum nr="2134"/>
  <gatha type="1">Palaṇḍuko paṇḍuvaṇṇo, bhañjano lohitopi ca;</gatha>
  <gatha type="last">Harito haritavaṇṇo, cāpalo setakopi ca.</gatha>
  <hangnum nr="2135"/>
  <gatha type="1"> Ekā miñjā palaṇḍussa, bhañjanassa duve siyuṃ;</gatha>
  <gatha type="last">Tisso haritakassāpi, cāpalo hotyamiñjako.</gatha>
  <hangnum nr="2136"/>
  <gatha type="1"> Sūpamaṃsādisaṃpāke , sāḷavuttaribhaṅgake;</gatha>
  <gatha type="last">Na dosummattikādīnaṃ, samuṭṭhāneḷakūpamaṃ.</gatha>
  <centered>Paṭhamaṃ.</centered>
  <hangnum nr="2137"/>
  <gatha type="1"> Sambādhe upakacchesu, muttassa karaṇepi vā;</gatha>
  <gatha type="last">Ekalomampi pācitti, saṃharāpentiyā siyā.</gatha>
  <hangnum nr="2138"/>
  <gatha type="1"> Bahukepi tathā lome, saṃharāpentiyā pana;</gatha>
  <gatha type="last">Payogagaṇanāyassā, na lomagaṇanāya hi.</gatha>
  <hangnum nr="2139"/>
  <gatha type="1"> Na doso sati ābādhe, lomake saṃharantiyā;</gatha>
  <gatha type="last">Samuṭṭhānādayo magga- saṃvidhānasamā matā.</gatha>
  <centered>Dutiyaṃ.</centered>
  <hangnum nr="2140"/>
  <gatha type="1"> Hoti antamaso mutta-karaṇassa talaghātane;</gatha>
  <gatha type="last">Kesarenāpi rāgena, pācitti padumassa vā.</gatha>
  <hangnum nr="2141"/>
  <gatha type="1"> Gaṇḍaṃ  tattha vaṇaṃ vāpi, na doso paharantiyā;</gatha>
  <gatha type="last">Samuṭṭhānādayo tulyā, paṭhamantimavatthunā.</gatha>
  <centered>Tatiyaṃ.</centered>
  <hangnum nr="2142"/>
  <gatha type="1"> Yā panuppalapattampi, byañjane bhikkhunattano;</gatha>
  <gatha type="last">Kāmarāgaparetā tu, paveseti na vaṭṭati.</gatha>
  <hangnum nr="2143"/>
  <gatha type="1"> Idaṃ vatthuvaseneva, vuttaṃ tu jatumaṭṭhakaṃ;</gatha>
  <gatha type="last">Daṇḍamelāḷukaṃ vāpi, muttassa karaṇe pana.</gatha>
  <hangnum nr="2144"/>
  <gatha type="1"> Samphassaṃ sādiyantiyā, paveseti sace pana;</gatha>
  <gatha type="last">Pavesāpeti vā tasmiṃ, tassā pācittiyaṃ siyā.</gatha>
  <hangnum nr="2145"/>
  <gatha type="1"> Ābādhapaccayā doso, natthi ummattikāya vā;</gatha>
  <gatha type="last">Talaghātakatulyāva, samuṭṭhānādayo matā.</gatha>
  <centered>Catutthaṃ.</centered>
  <hangnum nr="2146"/>
  <gatha type="1"> Aṅgulīnaṃ  pana dvinnaṃ, aggapabbadvayādhikaṃ;</gatha>
  <gatha type="last">Pācittiyaṃ pavesetvā, dakasuddhiṃ karontiyā.</gatha>
  <hangnum nr="2147"/>
  <gatha type="1"> Ekissāṅguliyā tīṇi, pabbāni pana dīghato;</gatha>
  <gatha type="last">Pācittiyaṃ bhave suddhiṃ, pavesetvādiyantiyā.</gatha>
  <hangnum nr="2148"/>
  <gatha type="1"> Catunnaṃ vāpi tissannaṃ, ekapabbampi yā pana;</gatha>
  <gatha type="last">Vitthārato paveseti, tassā pācittiyaṃ siyā.</gatha>
  <hangnum nr="2149"/>
  <gatha type="1"> Iti sabbappakārena, mahāpaccariyā pana;</gatha>
  <gatha type="last">Abhibyattataraṃ katvā, ayamattho vibhāvito.</gatha>
  <hangnum nr="2150"/>
  <gatha type="1"> Doso dvaṅgulapabbe vā, natthi ābādhakāraṇā;</gatha>
  <gatha type="last">Adhikampi pavesetvā, dakasuddhiṃ karontiyā.</gatha>
  <hangnum nr="2151"/>
  <gatha type="1"> Tathā  ummattikādīna-manāpatti pakāsitā;</gatha>
  <gatha type="last">Samuṭṭhānādayo sabbe, talaghātasamā matā.</gatha>
  <centered>Pañcamaṃ.</centered>
  <hangnum nr="2152"/>
  <gatha type="1"> Bhuñjato pana bhikkhussa, pānīyaṃ vā vidhūpanaṃ;</gatha>
  <gatha type="last">Gahetvā upatiṭṭheyya, tassā pācittiyaṃ siyā.</gatha>
  <hangnum nr="2153"/>
  <gatha type="1"> Gahitā udakeneva, khīratakkādayo rasā;</gatha>
  <gatha type="last">‘‘Bījanī’’ti ca yā kāci, vatthakoṇādi vuccati.</gatha>
  <hangnum nr="2154"/>
  <gatha type="1"> Hatthapāse idhaṭṭhāna-paccayāpatti dīpitā;</gatha>
  <gatha type="last">Pahārapaccayā vuttaṃ, khandhake dukkaṭaṃ visuṃ.</gatha>
  <hangnum nr="2155"/>
  <gatha type="1"> Hatthapāsaṃ jahitvā vā, upatiṭṭhantiyā pana;</gatha>
  <gatha type="last">Khādato khādanaṃ vāpi, hoti āpatti dukkaṭaṃ.</gatha>
  <hangnum nr="2156"/>
  <gatha type="1"> Na doso deti dāpeti, tathā ummattikāya vā;</gatha>
  <gatha type="last">Idaṃ eḷakalomena, samuṭṭhānaṃ samaṃ mataṃ.</gatha>
  <centered>Chaṭṭhaṃ.</centered>
  <hangnum nr="2157"/>
  <gatha type="1"> Viññatvā āmakaṃ dhaññaṃ, bhajjitvā yadi bhikkhunī;</gatha>
  <gatha type="last">Koṭṭetvā ca pacitvā ca, pācitti paribhuñjati.</gatha>
  <hangnum nr="2158"/>
  <gatha type="1"> Na  kevalaṃ tu dhaññānaṃ, gahaṇeyeva dukkaṭaṃ;</gatha>
  <gatha type="last">Haraṇepi ca dhaññānaṃ, tathā sukkhāpane pana.</gatha>
  <hangnum nr="2159"/>
  <gatha type="1"> Bhajjanatthāya dhaññānaṃ, kapalluddhanasajjane;</gatha>
  <gatha type="last">Aggissa karaṇe dabbi-sajjane ca, kapallake.</gatha>
  <hangnum nr="2160"/>
  <gatha type="1"> Dhaññapakkhipane tattha, dabbiyā ghaṭṭakoṭṭane;</gatha>
  <gatha type="last">Papphoṭanādike sabba-payoge dukkaṭaṃ bhave.</gatha>
  <hangnum nr="2161"/>
  <gatha type="1"> Bhojanañceva  viññatti, pamāṇaṃ idamettha hi;</gatha>
  <gatha type="last">Viññatvā vā sayaṃ tasmā, bhajjanādīni aññato.</gatha>
  <hangnum nr="2162"/>
  <gatha type="1"> Viññāpetvā panaññāya, bhajjanādīni vā sayaṃ;</gatha>
  <gatha type="last">Kārāpetvāpi katvā vā, ajjhoharati yā pana.</gatha>
  <hangnum nr="2163"/>
  <gatha type="1"> Ajjhohārapayogesu, tassā pācittiyo siyuṃ;</gatha>
  <gatha type="last">Mātaraṃ vāpi yācitvā, pācitti paribhuñjati.</gatha>
  <hangnum nr="2164"/>
  <gatha type="1"> Bhajjanādīni katvā vā, kārāpetvāpi vā pana;</gatha>
  <gatha type="last">Aviññatti sayaṃ laddhaṃ, dukkaṭaṃ paribhuñjati.</gatha>
  <hangnum nr="2165"/>
  <gatha type="1"> Viññattiyā panaññāya, laddhaṃ tāya sayampi vā;</gatha>
  <gatha type="last">Kārāpetvāpi katvā vā, tathā ajjhoharantiyā.</gatha>
  <hangnum nr="2166"/>
  <gatha type="1"> Sedakammādiatthāya, dhaññaviññattiyā pana;</gatha>
  <gatha type="last">Ṭhapetvā satta dhaññāni, sesaviññattiyāpi ca.</gatha>
  <hangnum nr="2167"/>
  <gatha type="1"> Anāpattīti ñātabbaṃ, tathā ummattikāya ca;</gatha>
  <gatha type="last">Ñātakānampi dhaññaṃ tu, āmakaṃ na ca vaṭṭati.</gatha>
  <hangnum nr="2168"/>
  <gatha type="1"> Vinā viññattiyā laddhaṃ, navakammesu vaṭṭati;</gatha>
  <gatha type="last">Samuṭṭhānādayo sabbe, addhānasadisā matā.</gatha>
  <centered>Sattamaṃ.</centered>
  <hangnum nr="2169"/>
  <gatha type="1"> Uccāraṃ vāpi passāvaṃ, saṅkāraṃ vā vighāsakaṃ;</gatha>
  <gatha type="last">Chaḍḍeyya vā tirokuṭṭe, chaḍḍāpeyya parehi vā.</gatha>
  <hangnum nr="2170"/>
  <gatha type="1"> Hoti pācittiyaṃ tassā, pākārepi ayaṃ nayo;</gatha>
  <gatha type="last">Chaḍḍentiyā panekeka-manekāpatti dīpitā.</gatha>
  <hangnum nr="2171"/>
  <gatha type="1"> Etāni  pana vatthūni, cattāri sakalānipi;</gatha>
  <gatha type="last">Ekeneva payogena, ekā chaḍḍentiyā siyā.</gatha>
  <hangnum nr="2172"/>
  <gatha type="1"> Āṇattiyampi  eseva, nayo ñeyyo vibhāvinā;</gatha>
  <gatha type="last">Chaḍḍane dantakaṭṭhassa, pācitti paridīpitā.</gatha>
  <hangnum nr="2173"/>
  <gatha type="1"> Sabbattha pana bhikkhussa, hoti āpatti dukkaṭaṃ;</gatha>
  <gatha type="last">Avalañjepi vā ṭhāne, oloketvāpi vā pana.</gatha>
  <hangnum nr="2174"/>
  <gatha type="1"> Chaḍḍentiyā anāpatti, tathā ummattikāya vā;</gatha>
  <gatha type="last">Sañcarittasamuṭṭhānaṃ, kriyākriyamidaṃ siyā.</gatha>
  <centered>Aṭṭhamaṃ.</centered>
  <hangnum nr="2175"/>
  <gatha type="1"> Khette vā nāḷikerādi-ārāme vāpi yā pana;</gatha>
  <gatha type="last">Ropime haritaṭṭhāne, yattha katthaci bhikkhunī.</gatha>
  <hangnum nr="2176"/>
  <gatha type="1"> Tāni cattāri vatthūni, sace chaḍḍeti vā sayaṃ;</gatha>
  <gatha type="last">Chaḍḍāpeti tathā vutta-nayo āpattinicchayo.</gatha>
  <hangnum nr="2177"/>
  <gatha type="1"> Bhuñjamānā nisīditvā, khette tu harite tathā;</gatha>
  <gatha type="last">Ucchuādīni khādantī, gacchantī pana tattha yā.</gatha>
  <hangnum nr="2178"/>
  <gatha type="1"> Chaḍḍeti yadi ucchiṭṭhaṃ, udakaṃ calakāni vā;</gatha>
  <gatha type="last">Hoti pācittiyaṃ tassā, bhikkhuno hoti dukkaṭaṃ.</gatha>
  <hangnum nr="2179"/>
  <gatha type="1"> Chaḍḍentiyā siyāpatti, ṭhāne antamaso jalaṃ;</gatha>
  <gatha type="last">Pivitvā matthakacchinnaṃ, nāḷikerampi tādise.</gatha>
  <hangnum nr="2180"/>
  <gatha type="1"> Kasite tu panaṭṭhāne, bījanikkhepane kate;</gatha>
  <gatha type="last">Na uṭṭhetaṅkuraṃ yāva, sabbesaṃ tāva dukkaṭaṃ.</gatha>
  <hangnum nr="2181"/>
  <gatha type="1"> Lāyitampi manussānaṃ, khettaṃ rakkhati ce puna;</gatha>
  <gatha type="last">Rohanatthāya tatthassā, yathāvatthukameva hi.</gatha>
  <hangnum nr="2182"/>
  <gatha type="1"> Na doso chaḍḍite khette, sabbaṃ chaḍḍentiyā pana;</gatha>
  <gatha type="last">Samuṭṭhānādayo sabbe, aṭṭhamena samā matā.</gatha>
  <centered>Navamaṃ.</centered>
  <hangnum nr="2183"/>
  <gatha type="1"> Naccaṃ  vā pana gītaṃ vā, vāditaṃ vāpi bhikkhunī;</gatha>
  <gatha type="last">Dassanatthāya gaccheyya, tassā pācittiyaṃ siyā.</gatha>
  <hangnum nr="2184"/>
  <gatha type="1"> Dassanatthāya naccassa, gītassa savanāya ca;</gatha>
  <gatha type="last">Gacchantiyā siyā tassā, padavārena dukkaṭaṃ.</gatha>
  <hangnum nr="2185"/>
  <gatha type="1"> Sace ekapayogena, olokentī ca passati;</gatha>
  <gatha type="last">Suṇāti tesaṃ gītampi, ekā pācitti dīpitā.</gatha>
  <hangnum nr="2186"/>
  <gatha type="1"> Aññasmimpi disābhāge, naccaṃ passati ce pana;</gatha>
  <gatha type="last">Suṇāti aññato gītaṃ, visuṃ pācittiyo siyuṃ.</gatha>
  <hangnum nr="2187"/>
  <gatha type="1"> Payogagaṇanāyettha, āpattigaṇanā siyā;</gatha>
  <gatha type="last">Naccituṃ gāyituṃ neva, sayaṃ labhati bhikkhunī.</gatha>
  <hangnum nr="2188"/>
  <gatha type="1"> ‘‘Aññaṃ naccāti vādehi’’, iti vattuṃ na vaṭṭati;</gatha>
  <gatha type="last">‘‘Upaṭṭhānaṃ karomā’’ti, vutte vā sampaṭicchituṃ.</gatha>
  <hangnum nr="2189"/>
  <gatha type="1"> Tassā pācitti sabbattha, bhikkhuno hoti dukkaṭaṃ;</gatha>
  <gatha type="last">‘‘Upaṭṭhānaṃ karomā’’ti, vutte bhikkhuniyā pana.</gatha>
  <hangnum nr="2190"/>
  <gatha type="1"> ‘‘Upaṭṭhānaṃ pasattha’’nti, vattumevaṃ tu vaṭṭati;</gatha>
  <gatha type="last">Ārāmeyeva ṭhatvā vā, yā passati suṇāti vā.</gatha>
  <hangnum nr="2191"/>
  <gatha type="1"> Attano ca ṭhitokāsaṃ, āgantvā ca payojitaṃ;</gatha>
  <gatha type="last">Gantvā passantiyā vāpi, tathārūpā hi kāraṇā.</gatha>
  <hangnum nr="2192"/>
  <gatha type="1"> Passantiyā tathā maggaṃ, naccaṃ paṭipathepi ca;</gatha>
  <gatha type="last">Tathā ummattikādīna-manāpattāpadāsupi.</gatha>
  <hangnum nr="2193"/>
  <gatha type="1"> Idameḷakalomena, samuṭṭhānaṃ samaṃ mataṃ;</gatha>
  <gatha type="last">Lokavajjamidaṃ pāpa-cittañceva tivedanaṃ.</gatha>
  <centered>Dasamaṃ.</centered>
  <centered>Lasuṇavaggo paṭhamo.</centered>
  <hangnum nr="2194"/>
  <gatha type="1"> Yādha  rattandhakārasmiṃ, appadīpe panekikā;</gatha>
  <gatha type="last">Santiṭṭhati sace saddhiṃ, purisena ca bhikkhunī.</gatha>
  <hangnum nr="2195"/>
  <gatha type="1"> Tassā  pācittiyaṃ vuttaṃ, saddhiṃ vā sallapantiyā;</gatha>
  <gatha type="last">Hatthapāsaṃ samāgantvā, rahassādavasena tu.</gatha>
  <hangnum nr="2196"/>
  <gatha type="1"> Hatthapāsaṃ jahitvā vā, purisassa sace pana;</gatha>
  <gatha type="last">Ajahitvāpi vā yakkha-petādīnampi bhikkhunī.</gatha>
  <hangnum nr="2197"/>
  <gatha type="1"> Santiṭṭhati ca yā tassā, dukkaṭaṃ paridīpitaṃ;</gatha>
  <gatha type="last">Anāpatti sace koci, dutiyā viññu vijjati.</gatha>
  <hangnum nr="2198"/>
  <gatha type="1"> Tathā ummattikādīna-mathaññavihitāya vā;</gatha>
  <gatha type="last">Theyyasatthasamuṭṭhānaṃ, kriyaṃ saññāvimokkhakaṃ.</gatha>
  <centered>Paṭhamaṃ.</centered>
  <hangnum nr="2199"/>
  <gatha type="1"> Dutiye tu ‘‘paṭicchanne, okāse’’ti idaṃ pana;</gatha>
  <gatha type="last">Adhikaṃ itaraṃ sabbaṃ, paṭhamena samaṃ mataṃ.</gatha>
  <centered>Dutiyaṃ.</centered>
  <hangnum nr="2200"/>
  <gatha type="1"> Tatiyepi catutthepi, apubbaṃ natthi kiñcipi;</gatha>
  <gatha type="last">Samānaṃ paṭhameneva, samuṭṭhānādinā saha.</gatha>
  <centered>Tatiyacatutthāni.</centered>
  <hangnum nr="2201"/>
  <gatha type="1"> Chadananto nisīditvā, anovassappadesakaṃ;</gatha>
  <gatha type="last">Ajjhokāse nisīditvā, upacārampi vā sace.</gatha>
  <hangnum nr="2202"/>
  <gatha type="1"> Atikkameti yā, hoti, dukkaṭaṃ paṭhame pade;</gatha>
  <gatha type="last">Dutiye ca pade tassā, pācitti pariyāputā.</gatha>
  <hangnum nr="2203"/>
  <gatha type="1"> Pallaṅkassa  anokāse, dukkaṭaṃ samudīritaṃ;</gatha>
  <gatha type="last">Tathāpuṭṭhe anāpuṭṭha-saññāya vicikicchato.</gatha>
  <hangnum nr="2204"/>
  <gatha type="1"> Asaṃhārimenāpatti, gilānāyāpadāsu vā;</gatha>
  <gatha type="last">Samuṭṭhānādayo sabbe, kathinena samā matā.</gatha>
  <centered>Pañcamaṃ.</centered>
  <hangnum nr="2205"/>
  <gatha type="1"> Ekāpatti  nisīditvā, hoti gacchantiyā pana;</gatha>
  <gatha type="last">Ekāva anisīditvā, nipajjitvā vajantiyā.</gatha>
  <hangnum nr="2206"/>
  <gatha type="1"> Nisīditvā nipajjitvā, honti gacchantiyā duve;</gatha>
  <gatha type="last">Sesaṃ anantareneva, samuṭṭhānādinā samaṃ.</gatha>
  <centered>Chaṭṭhaṃ.</centered>
  <hangnum nr="2207"/>
  <gatha type="1"> Chaṭṭhena sattamaṃ tulyaṃ, aṭṭhame natthi kiñcipi;</gatha>
  <gatha type="last">Vattabbaṃ tisamuṭṭhānaṃ, sacittaṃ dukkhavedanaṃ.</gatha>
  <centered>Sattamaṭṭhamāni.</centered>
  <hangnum nr="2208"/>
  <gatha type="1"> Nirayabrahmacariyehi, attānaṃ vā parampi vā;</gatha>
  <centered>Abhisapeyya pācitti, vācato vācato siyā</centered>
  <hangnum nr="2209"/>
  <gatha type="1"> Ṭhapetvā nirayañceva, brahmacariyañca yā pana;</gatha>
  <gatha type="last">‘‘Sunakhī sūkarī kākī, kāṇā kuṇī’’tiādinā.</gatha>
  <hangnum nr="2210"/>
  <gatha type="1"> Akkosati ca vācāya, vācāyāpatti dukkaṭaṃ;</gatha>
  <gatha type="last">Tikapācittiyaṃ vuttaṃ, sesāya tikadukkaṭaṃ.</gatha>
  <hangnum nr="2211"/>
  <gatha type="1"> Purakkhatvā vadantīna-matthadhammānusāsaniṃ;</gatha>
  <gatha type="last">Anāpattaṭṭhameneva, samuṭṭhānādayo samā.</gatha>
  <centered>Navamaṃ.</centered>
  <hangnum nr="2212"/>
  <gatha type="1"> Rodantiyā  vadhitvā vā, pācitti paridīpitā;</gatha>
  <gatha type="last">Dvīsu tesu panekekaṃ, dukkaṭaṃ tu karontiyā.</gatha>
  <hangnum nr="2213"/>
  <gatha type="1"> Sesamuttānamevettha, samuṭṭhānādayo pana;</gatha>
  <gatha type="last">Dhuranikkhepatulyāva, kriyāmattaṃ visesakaṃ.</gatha>
  <centered>Dasamaṃ.</centered>
  <centered>Andhakāravaggo dutiyo.</centered>
  <hangnum nr="2214"/>
  <gatha type="1"> Nhāyati  naggā yā pana hutvā;</gatha>
  <gatha type="2">Sabbapayoge dukkaṭamassā;</gatha>
  <gatha type="3">Tassa ca vosāne jinavuttaṃ;</gatha>
  <gatha type="last">Bhikkhuni dosaṃ sā samupeti.</gatha>
  <hangnum nr="2215"/>
  <gatha type="1"> Acchinnacīvarā naṭṭha-cīvarā āpadāsu vā;</gatha>
  <gatha type="last">Na doseḷakalomena, samuṭṭhānādayo samā.</gatha>
  <centered>Paṭhamaṃ.</centered>
  <hangnum nr="2216"/>
  <gatha type="1"> Dutiye pana vattabbaṃ, apubbaṃ natthi kiñcipi;</gatha>
  <gatha type="last">Samuṭṭhānādayo sabbe, sañcarittasamā matā.</gatha>
  <centered>Dutiyaṃ.</centered>
  <hangnum nr="2217"/>
  <gatha type="1"> Dussibbitaṃ visibbetvā, sibbanatthāya cīvaraṃ;</gatha>
  <gatha type="last">Anantarāya taṃ pacchā, yā na sibbeyya bhikkhunī.</gatha>
  <hangnum nr="2218"/>
  <gatha type="1"> Ṭhapetvā catupañcāhaṃ, ‘‘na sibbissāmyaha’’nti hi;</gatha>
  <gatha type="last">Dhure nikkhittamatteva, tassā pācittiyaṃ siyā.</gatha>
  <hangnum nr="2219"/>
  <gatha type="1"> Pacchā  sibbati pācitti, nikkhipitvā dhuraṃ sace;</gatha>
  <gatha type="last">Tikapācittiyaṃ vuttaṃ, sesāya tikadukkaṭaṃ.</gatha>
  <hangnum nr="2220"/>
  <gatha type="1"> Vuttaṃ ubhinnamaññasmiṃ, parikkhāre tu dukkaṭaṃ;</gatha>
  <gatha type="last">Anāpatti gilānāya, antarāyepi vā sati.</gatha>
  <hangnum nr="2221"/>
  <gatha type="1"> Atikkameti pañcāhaṃ, karontī vāpi cīvaraṃ;</gatha>
  <gatha type="last">Dhuranikkhepanaṃ nāma, samuṭṭhānamidaṃ mataṃ.</gatha>
  <centered>Tatiyaṃ.</centered>
  <hangnum nr="2222"/>
  <gatha type="1"> Pañcāhikaṃ tu saṅghāṭi-cāraṃ yātikkameyya hi;</gatha>
  <gatha type="last">Hoti pācittiyāpatti, chaṭṭhe tassāruṇuggame.</gatha>
  <hangnum nr="2223"/>
  <gatha type="1"> Ekasmiṃ cīvare ekā, pañca pañcasu dīpitā;</gatha>
  <gatha type="last">Ticīvarañca saṃkacci, dakasāṭīti pañca tu.</gatha>
  <hangnum nr="2224"/>
  <gatha type="1"> Tikapācitti  pañcāhā-natikkante dvidukkaṭaṃ;</gatha>
  <gatha type="last">Pañcame divase pañca, cīvarāni nisevati.</gatha>
  <hangnum nr="2225"/>
  <gatha type="1"> Otāpeti gilānāya, anāpattipadāsupi;</gatha>
  <gatha type="last">Samuṭṭhānādayo sabbe, kathinena samā matā.</gatha>
  <centered>Catutthaṃ.</centered>
  <hangnum nr="2226"/>
  <gatha type="1"> Gahetvā yā anāpucchā, saṅkametabbacīvaraṃ;</gatha>
  <gatha type="last">Paribhuñjati aññissā, tassā pācittiyaṃ siyā.</gatha>
  <hangnum nr="2227"/>
  <gatha type="1"> Tikapācittiyaṃ vuttaṃ, sesāya tikadukkaṭaṃ;</gatha>
  <gatha type="last">Acchinnacīvarā naṭṭha-cīvarā āpadāsu vā.</gatha>
  <hangnum nr="2228"/>
  <gatha type="1"> Tathā ummattikādīna-manāpatti pakāsitā;</gatha>
  <gatha type="last">Kathinena samuṭṭhānaṃ, tulyametaṃ kriyākriyaṃ.</gatha>
  <centered>Pañcamaṃ.</centered>
  <hangnum nr="2229"/>
  <gatha type="1"> Yā  hi bhikkhuni saṅghassa, labhitabbaṃ tu cīvaraṃ;</gatha>
  <gatha type="last">Nivāreti sace tassā, pācitti paridīpaye.</gatha>
  <hangnum nr="2230"/>
  <gatha type="1"> Gaṇassāpi ca ekissā, lābhe āpatti dukkaṭaṃ;</gatha>
  <gatha type="last">Tathevaññaṃ parikkhāraṃ, nivāreti sace pana.</gatha>
  <hangnum nr="2231"/>
  <gatha type="1"> Ānisaṃsaṃ nidassetvā, nivāreti na dosatā;</gatha>
  <gatha type="last">Adinnādānatulyāva, samuṭṭhānādayo matā.</gatha>
  <centered>Chaṭṭhaṃ.</centered>
  <hangnum nr="2232"/>
  <gatha type="1"> Cīvarānaṃ vibhaṅgaṃ yā, paṭisedheyya dhammikaṃ;</gatha>
  <gatha type="last">Hoti pācittiyaṃ tassā, dukkaṭaṃ paridīpitaṃ.</gatha>
  <hangnum nr="2233"/>
  <gatha type="1"> Adhamme dhammasaññāya, ubho vematikāya vā;</gatha>
  <gatha type="last">Ānisaṃsaṃ nidassetvā, paṭisedhentiyā pana.</gatha>
  <hangnum nr="2234"/>
  <gatha type="1"> Tathā ummattikādīna-manāpatti pakāsitā;</gatha>
  <gatha type="last">Samuṭṭhānādayo sabbe, anantarasamā matā.</gatha>
  <centered>Sattamaṃ.</centered>
  <hangnum nr="2235"/>
  <gatha type="1"> Nivāsanūpagaṃ  vāpi, tathā pārupanūpagaṃ;</gatha>
  <gatha type="last">Kappabindukataṃ kiñci, muñcitvā sahadhammike.</gatha>
  <hangnum nr="2236"/>
  <gatha type="1"> Pitaropi panaññassa, dadeyya yadi cīvaraṃ;</gatha>
  <gatha type="last">Yassa kassaci tassāpi, pācitti pariyāputā.</gatha>
  <hangnum nr="2237"/>
  <gatha type="1"> Gaṇanāya vasenettha, cīvarānaṃ tu tā pana;</gatha>
  <gatha type="last">Pācittiyo gaṇetabbā, bhikkhuno dukkaṭaṃ siyā.</gatha>
  <hangnum nr="2238"/>
  <gatha type="1"> Tāvakālikamaññesa-manāpatti dadāti ce;</gatha>
  <gatha type="last">Sañcarittasamā vuttā, samuṭṭhānādayo nayā.</gatha>
  <centered>Aṭṭhamaṃ.</centered>
  <hangnum nr="2239"/>
  <gatha type="1"> Cīvarassa  vibhaṅgaṃ yā, nisedhetvāna cīvare;</gatha>
  <gatha type="last">Kālaṃ atikkameyyassā, dubbalāsāya dosatā.</gatha>
  <hangnum nr="2240"/>
  <gatha type="1"> Adubbale tu cīvare, sudubbalanti cetasā;</gatha>
  <gatha type="last">Ubhosu kaṅkhitāya vā, avoca dukkaṭaṃ jino.</gatha>
  <hangnum nr="2241"/>
  <gatha type="1"> Ānisaṃsaṃ nidassetvā, nivāreti na dosatā;</gatha>
  <gatha type="last">Adinnādānatulyāva, samuṭṭhānādayo matā.</gatha>
  <centered>Navamaṃ.</centered>
  <hangnum nr="2242"/>
  <gatha type="1"> Dhammikaṃ kathinuddhāraṃ, yā nivāreyya bhikkhunī;</gatha>
  <gatha type="last">Tassā pācittiyāpatti, munindena pakāsitā.</gatha>
  <hangnum nr="2243"/>
  <gatha type="1"> Ānisaṃso mahā hoti, yassa atthāramūlako;</gatha>
  <gatha type="last">Uddhāramūlako appo, na dātabbo panīdiso.</gatha>
  <hangnum nr="2244"/>
  <gatha type="1"> Ānisaṃso mahā hoti, yassa ubbhāramūlako;</gatha>
  <gatha type="last">Atthāramūlako appo, dātabbo evarūpako.</gatha>
  <hangnum nr="2245"/>
  <gatha type="1"> Tathā samānisaṃsopi, saddhāpālanakāraṇā;</gatha>
  <gatha type="last">Ānisaṃsaṃ nidassetvā, paṭisedheti vaṭṭati.</gatha>
  <hangnum nr="2246"/>
  <gatha type="1"> Sesaṃ pana asesena, sattamena samaṃ mataṃ;</gatha>
  <gatha type="last">Samuṭṭhānādinā saddhiṃ, apubbaṃ natthi kiñcipi.</gatha>
  <centered>Dasamaṃ.</centered>
  <centered>Naggavaggo tatiyo.</centered>
  <hangnum nr="2247"/>
  <gatha type="1"> Ekāya  tu nipannāya, aparā vā nipajjatu;</gatha>
  <gatha type="last">Nipajjeyyuṃ saheva dve, dvinnaṃ pācittiyaṃ siyā.</gatha>
  <hangnum nr="2248"/>
  <gatha type="1"> Āpattibahukā  ñeyyā, punappunaṃ nipajjane;</gatha>
  <gatha type="last">Ekāya ca nipannāya, sace ekā nisīdati.</gatha>
  <hangnum nr="2249"/>
  <gatha type="1"> Ubho vāpi nisīdanti, samaṃ, ummattikāya vā;</gatha>
  <gatha type="last">Anāpatti samuṭṭhānaṃ, eḷakena samaṃ mataṃ.</gatha>
  <centered>Paṭhamaṃ.</centered>
  <hangnum nr="2250"/>
  <gatha type="1"> Pāvārakaṭasārādiṃ, santharitvā panekakaṃ;</gatha>
  <gatha type="last">Saṃhārimesu teneva, pārupitvā sace pana.</gatha>
  <hangnum nr="2251"/>
  <gatha type="1"> Nipajjanti saheva dve, tāsaṃ pācittiyaṃ siyā;</gatha>
  <gatha type="last">Ekasmiṃ dukkaṭaṃ dvinnaṃ, vuttaṃ tu dvikadukkaṭaṃ.</gatha>
  <hangnum nr="2252"/>
  <gatha type="1"> Vavatthānaṃ nidassetvā, nipajjanti sace pana;</gatha>
  <gatha type="last">Na dosummattikādīnaṃ, sesaṃ tulyaṃ panādinā.</gatha>
  <centered>Dutiyaṃ.</centered>
  <hangnum nr="2253"/>
  <gatha type="1"> Purato ca anāpucchā, yadi caṅkamanādayo;</gatha>
  <gatha type="last">Kareyya pana pācitti, aññissāphāsukāraṇā.</gatha>
  <hangnum nr="2254"/>
  <gatha type="1"> Nivattanānaṃ gaṇanāya tassā;</gatha>
  <gatha type="2">Pācittiyānaṃ gaṇanā ca ñeyyā;</gatha>
  <gatha type="3">Payogatoyeva bhavanti dosā;</gatha>
  <gatha type="last">Nipajjanaṭṭhānanisīdanānaṃ.</gatha>
  <hangnum nr="2255"/>
  <gatha type="1"> Uddesādīsu pācitti, padānaṃ gaṇanāvasā;</gatha>
  <gatha type="last">Tikapācittiyaṃ vuttaṃ, sesāya tikadukkaṭaṃ.</gatha>
  <hangnum nr="2256"/>
  <gatha type="1"> Na ca aphāsukāmāya, āpucchā purato pana;</gatha>
  <gatha type="last">Tassā caṅkamanādīni, anāpatti karontiyā.</gatha>
  <hangnum nr="2257"/>
  <gatha type="1"> Adinnādānatulyāva , samuṭṭhānādayo nayā;</gatha>
  <gatha type="last">Kriyākriyamidaṃ pāpa- mānasaṃ dukkhavedanaṃ.</gatha>
  <centered>Tatiyaṃ.</centered>
  <hangnum nr="2258"/>
  <gatha type="1"> Sayaṃ  anantarāyā yā, dukkhitaṃ sahajīviniṃ;</gatha>
  <gatha type="last">Nupaṭṭhāpeyya caññāya, nupaṭṭheyya sayampi vā.</gatha>
  <hangnum nr="2259"/>
  <gatha type="1"> Dhure nikkhittamatteva, tassā pācittiyaṃ siyā;</gatha>
  <gatha type="last">Antevāsiniyā vāpi, dukkaṭaṃ itarāya vā.</gatha>
  <hangnum nr="2260"/>
  <gatha type="1"> Anāpatti gilānāya, gavesitvālabhantiyā;</gatha>
  <gatha type="last">Āpadummattikādīnaṃ, dhuranikkhepanodayaṃ.</gatha>
  <centered>Catutthaṃ.</centered>
  <hangnum nr="2261"/>
  <gatha type="1"> Sakaṃ puggalikaṃ datvā, sakavāṭaṃ upassayaṃ;</gatha>
  <gatha type="last">Sayaṃ upassayā tamhā, nikkaḍḍhati sace pana.</gatha>
  <hangnum nr="2262"/>
  <gatha type="1"> Ekeneva payogena, dvārādīsu bahūnipi;</gatha>
  <gatha type="last">Taṃ nikkaḍḍhantiyā tassā, ekaṃ pācittiyaṃ siyā.</gatha>
  <hangnum nr="2263"/>
  <gatha type="1"> Payogagaṇanāyettha, pācittigaṇanā matā;</gatha>
  <gatha type="last">Āṇattiyampi eseva, nayo vutto mahesinā.</gatha>
  <hangnum nr="2264"/>
  <gatha type="1"> ‘‘Ettakāva imaṃ dvārā, nikkaḍḍhāhī’’ti bhāsati;</gatha>
  <gatha type="last">Ekāyāṇattiyā dvāra-gaṇanāpattiyo siyuṃ.</gatha>
  <hangnum nr="2265"/>
  <gatha type="1"> Dukkaṭaṃ akavāṭamhā, sesāya tikadukkaṭaṃ;</gatha>
  <gatha type="last">Ubhinnaṃ pana sabbattha, parikkhāresu dukkaṭaṃ.</gatha>
  <hangnum nr="2266"/>
  <gatha type="1"> Sesamettha asesena, samuṭṭhānādinā saha;</gatha>
  <gatha type="last">Saṅghikā hi vihārasmā, nikkaḍḍhanasamaṃ mataṃ.</gatha>
  <centered>Pañcamaṃ.</centered>
  <hangnum nr="2267"/>
  <gatha type="1"> Chaṭṭhe  panidha vattabbaṃ, apubbaṃ natthi kiñcipi;</gatha>
  <gatha type="last">Sikkhāpadenariṭṭhassa, sadisova vinicchayo.</gatha>
  <centered>Chaṭṭhaṃ.</centered>
  <hangnum nr="2268"/>
  <gatha type="1"> Sāsaṅkasammate anto-raṭṭhe bhikkhuniyā pana;</gatha>
  <gatha type="last">Carantiyā siyāpatti, vinā satthena cārikaṃ.</gatha>
  <hangnum nr="2269"/>
  <gatha type="1"> Gāmantarapavese  ca, araññe addhayojane;</gatha>
  <gatha type="last">Pācittiyanayo ñeyyo, bhikkhunā vinayaññunā.</gatha>
  <hangnum nr="2270"/>
  <gatha type="1"> Na doso saha satthena, khemaṭṭhānāpadāsu vā;</gatha>
  <gatha type="last">Idaṃ eḷakalomena, samuṭṭhānādinā samaṃ.</gatha>
  <centered>Sattamaṃ.</centered>
  <hangnum nr="2271"/>
  <gatha type="1"> Aṭṭhame navame vāpi, anuttānaṃ na vijjati;</gatha>
  <gatha type="last">Sattamena samānāni, samuṭṭhānādinā saha.</gatha>
  <centered>Aṭṭhamanavamāni.</centered>
  <hangnum nr="2272"/>
  <gatha type="1"> Pācitti dhuranikkhepe, ‘‘na gamissāmyaha’’nti ca;</gatha>
  <gatha type="last">Katvā ca dhuranikkhepaṃ, pacchā gacchantiyā tathā.</gatha>
  <hangnum nr="2273"/>
  <gatha type="1"> Yojanāni pavāretvā, pañca gantumpi vaṭṭati;</gatha>
  <gatha type="last">Chasu vattabbamevatthi, kinnu nāmidha taṃ siyā.</gatha>
  <hangnum nr="2274"/>
  <gatha type="1"> Tīṇi gantvā ca teneva, paccāgantuṃ na vaṭṭati;</gatha>
  <gatha type="last">Aññena pana maggena, pacchāgacchati vaṭṭati.</gatha>
  <hangnum nr="2275"/>
  <gatha type="1"> Anāpattantarāyasmiṃ, tassā dasavidhe sati;</gatha>
  <gatha type="last">Āpadāsu gilānāya, alābhe dutiyāya vā.</gatha>
  <hangnum nr="2276"/>
  <gatha type="1"> Rājacoramanussaggi-toyavāḷasarīsapā;</gatha>
  <gatha type="last">Manussajīvitabrahma-cariyassantarāyikā.</gatha>
  <hangnum nr="2277"/>
  <gatha type="1"> Samuṭṭhānādinā  tulyaṃ, paṭhamantimavatthunā;</gatha>
  <gatha type="last">Ayameva viseso hi, akriyaṃ dukkhavedanaṃ.</gatha>
  <centered>Dasamaṃ.</centered>
  <centered>Tuvaṭṭavaggo catuttho.</centered>
  <hangnum nr="2278"/>
  <gatha type="1"> Rājāgāraṃ cittāgāraṃ, ārāmaṃ kīḷuyyānaṃ vā;</gatha>
  <gatha type="last">Kīḷāvāpiṃ nānākāraṃ, daṭṭhuṃ gacchantinaṃ tāni.</gatha>
  <hangnum nr="2279"/>
  <gatha type="1"> Niddiṭṭhaṃ  muninā tāsaṃ, dukkaṭaṃ tu pade pade;</gatha>
  <gatha type="last">Padaṃ anuddharitvāva, sace passanti pañcapi.</gatha>
  <hangnum nr="2280"/>
  <gatha type="1"> Ekāyeva panāpatti, pācitti paridīpitā;</gatha>
  <gatha type="last">Gantvā passanti ce taṃ taṃ, pāṭekkāpattiyo siyuṃ.</gatha>
  <hangnum nr="2281"/>
  <gatha type="1"> Payogabahutāyāpi, pācittibahutā siyā;</gatha>
  <gatha type="last">Bhikkhussa pana sabbattha, hoti āpatti dukkaṭaṃ.</gatha>
  <hangnum nr="2282"/>
  <gatha type="1"> Avaseso anāpatti-kathāmaggavinicchayo;</gatha>
  <gatha type="last">Naccadassanatulyova, samuṭṭhānādinā saha.</gatha>
  <centered>Paṭhamaṃ.</centered>
  <hangnum nr="2283"/>
  <gatha type="1"> Āsandiṃ vā pallaṅkaṃ vā, māṇanātītaṃ vāḷūpetaṃ;</gatha>
  <gatha type="last">Sevantīnaṃ yāsaṃ tāsaṃ, pācittāpattiṃ satthāha.</gatha>
  <hangnum nr="2284"/>
  <gatha type="1"> Nisīdanassāpi nipajjanassa;</gatha>
  <gatha type="2">Payogabāhullavasena hoti;</gatha>
  <gatha type="3">Iccevamaccantayasena vuttā;</gatha>
  <gatha type="last">Pācittiyānaṃ gaṇanā panevaṃ.</gatha>
  <hangnum nr="2285"/>
  <gatha type="1"> Pāde  āsandiyā chetvā, bhitvā pallaṅkavāḷake;</gatha>
  <gatha type="last">Anāpatti samuṭṭhāna-manantarasamaṃ mataṃ.</gatha>
  <centered>Dutiyaṃ.</centered>
  <hangnum nr="2286"/>
  <gatha type="1"> Channaṃ aññataraṃ suttaṃ, yadi kantati bhikkhunī;</gatha>
  <gatha type="last">Yattakaṃ añchitaṃ hatthā, tasmiṃ takkamhi veṭhite.</gatha>
  <hangnum nr="2287"/>
  <gatha type="1"> Ekā pācitti niddiṭṭhā, suttakantanato pana;</gatha>
  <gatha type="last">Sabbapubbapayogesu, dukkaṭaṃ hatthavārato.</gatha>
  <hangnum nr="2288"/>
  <gatha type="1"> Na doso kantitaṃ suttaṃ, puna kantantiyā pana;</gatha>
  <gatha type="last">Idaṃ eḷakalomena, samuṭṭhānādinā samaṃ.</gatha>
  <centered>Tatiyaṃ.</centered>
  <hangnum nr="2289"/>
  <gatha type="1"> Koṭṭanaṃ  taṇḍulānaṃ tu, ādiṃ katvāna dukkaṭaṃ;</gatha>
  <gatha type="last">Sabbapubbapayogesu, veyyāvaccaṃ karontiyā.</gatha>
  <hangnum nr="2290"/>
  <gatha type="1"> Bhājanāni gaṇetvāva, pācitti yāguādisu;</gatha>
  <gatha type="last">Khajjakādīsu rūpānaṃ, gaṇanāya hi dīpaye.</gatha>
  <hangnum nr="2291"/>
  <gatha type="1"> Sace mātāpitūnampi, āgatānaṃ panattano;</gatha>
  <gatha type="last">Kiñci kammaṃ akāretvā, kiñci kātuṃ na vaṭṭati.</gatha>
  <hangnum nr="2292"/>
  <gatha type="1"> Saṅghassa yāgupāne vā, saṅghabhattepi vā tathā;</gatha>
  <gatha type="last">Cetiyassa ca pūjāya, veyyāvaccakarassa vā.</gatha>
  <hangnum nr="2293"/>
  <gatha type="1"> Attano ca anāpatti, tathā ummattikāya vā;</gatha>
  <gatha type="last">Samuṭṭhānādayo sabbe, tatiyena samā matā.</gatha>
  <centered>Catutthaṃ.</centered>
  <hangnum nr="2294"/>
  <gatha type="1"> Pācitti  dhuranikkhepe, yathā cīvarasibbane;</gatha>
  <gatha type="last">Tathā idha panekāhaṃ, parihāro na labbhati.</gatha>
  <hangnum nr="2295"/>
  <gatha type="1"> Sesaṃ vuttanayeneva, tattha cīvarasibbane;</gatha>
  <gatha type="last">Samuṭṭhānādinā saddhiṃ, veditabbaṃ vibhāvinā;</gatha>
  <centered>Pañcamaṃ.</centered>
  <hangnum nr="2296"/>
  <gatha type="1"> Kāyena kāyabaddhena, tathā nissaggiyena vā;</gatha>
  <gatha type="last">Gihīnaṃ pana yaṃ kiñci, dantaponodakaṃ vinā.</gatha>
  <hangnum nr="2297"/>
  <gatha type="1"> Ajjhoharaṇiyaṃ aññaṃ, aññesaṃ tu dadāti yā;</gatha>
  <gatha type="last">Hoti pācittiyaṃ tassā, ṭhapetvā sahadhammike.</gatha>
  <hangnum nr="2298"/>
  <gatha type="1"> Dantakaṭṭhodake vuttaṃ, dukkaṭaṃ muninā idha;</gatha>
  <gatha type="last">Yā na deti ca dāpeti, nikkhamitvāpi dentiyā.</gatha>
  <hangnum nr="2299"/>
  <gatha type="1"> Deti bāhiralepaṃ vā, na dosummattikāya vā;</gatha>
  <gatha type="last">Samuṭṭhānādayo sabbe, tatiyena samā matā.</gatha>
  <centered>Chaṭṭhaṃ.</centered>
  <hangnum nr="2300"/>
  <gatha type="1"> Adatvā  paribhuñjeyya, yā cāvasathacīvaraṃ;</gatha>
  <gatha type="last">Divase tu catutthe taṃ, dhovitvā puna cīvaraṃ.</gatha>
  <hangnum nr="2301"/>
  <gatha type="1"> Sāmaṇerāya vā anta-maso utuniyā sace;</gatha>
  <gatha type="last">Tassā pācittiyaṃ vuttaṃ, tikapācittiyaṃ siyā.</gatha>
  <hangnum nr="2302"/>
  <gatha type="1"> Tassā nissajjite tasmiṃ, vuttaṃ tu dvikadukkaṭaṃ;</gatha>
  <gatha type="last">Utunīnaṃ abhāve tu, aññāsaṃ puna pariyaye.</gatha>
  <hangnum nr="2303"/>
  <gatha type="1"> Acchinnacīvarādīna-manāpattāpadāsupi;</gatha>
  <gatha type="last">Samuṭṭhānādayo sabbe, kathinena samā matā.</gatha>
  <centered>Sattamaṃ.</centered>
  <hangnum nr="2304"/>
  <gatha type="1"> Adatvā  rakkhaṇatthāya, vihāraṃ sakavāṭakaṃ;</gatha>
  <gatha type="last">Hoti pācittiyaṃ tassā, cārikaṃ pakkamantiyā.</gatha>
  <hangnum nr="2305"/>
  <gatha type="1"> Attano gāmato aññaṃ, gāmaṃ gacchantiyā pana;</gatha>
  <gatha type="last">Parikkhittavihārassa, parikkhepampi vā tathā.</gatha>
  <hangnum nr="2306"/>
  <gatha type="1"> Itarassupacāraṃ vā, paṭhamena padena taṃ;</gatha>
  <gatha type="last">Dukkaṭaṃ samatikkante, pācitti dutiyena tu.</gatha>
  <hangnum nr="2307"/>
  <gatha type="1"> Akavāṭabandhanasmiṃ, dukkaṭaṃ paridīpitaṃ;</gatha>
  <gatha type="last">Antarāye anāpatti, jaggikaṃ alabhantiyā.</gatha>
  <hangnum nr="2308"/>
  <gatha type="1"> Āpadāsu gilānāya, tathā ummattikāya vā;</gatha>
  <gatha type="last">Samuṭṭhānādayo sabbe, kathinena samā matā.</gatha>
  <centered>Aṭṭhamaṃ.</centered>
  <hangnum nr="2309"/>
  <gatha type="1"> Hatthiassarathādīhi, saṃyuttaṃ sippameva vā;</gatha>
  <gatha type="last">Parūpaghātakaṃ mantā-gadayogappabhedakaṃ.</gatha>
  <hangnum nr="2310"/>
  <gatha type="1"> Pariyāpuṇeyya ce kiñci, yassa kassaci santike;</gatha>
  <gatha type="last">Hoti pācittiyaṃ tassā, padādīnaṃ vasenidha.</gatha>
  <hangnum nr="2311"/>
  <gatha type="1"> Lekhe pana anāpatti, dhāraṇāya ca guttiyā;</gatha>
  <gatha type="last">Parittesu ca sabbesu, tathā ummattikāya vā.</gatha>
  <centered>Navamaṃ.</centered>
  <hangnum nr="2312"/>
  <gatha type="1"> Dasame  natthi vattabbaṃ, navamena samaṃ idaṃ;</gatha>
  <gatha type="last">Samuṭṭhānādayo dvinnaṃ, padasodhammasādisā.</gatha>
  <centered>Dasamaṃ.</centered>
  <centered>Cittāgāravaggo pañcamo.</centered>
  <hangnum nr="2313"/>
  <gatha type="1"> Sabhikkhukaṃ  panārāmaṃ, jānitvā pavisantiyā;</gatha>
  <gatha type="last">Anāpucchāva yaṃ kiñci, pācitti pariyāputā.</gatha>
  <hangnum nr="2314"/>
  <gatha type="1"> Sace antamaso rukkha-mūlassapi ca bhikkhunī;</gatha>
  <gatha type="last">Anāpucchā parikkhepaṃ, atikkāmeti yā pana.</gatha>
  <hangnum nr="2315"/>
  <gatha type="1"> Upacārokkame vāpi, aparikkhittakassa tu;</gatha>
  <gatha type="last">Dukkaṭaṃ paṭhame pāde, pācitti dutiye siyā.</gatha>
  <hangnum nr="2316"/>
  <gatha type="1"> Abhikkhuke sabhikkhūti, saññāya panubhosupi;</gatha>
  <gatha type="last">Jātakaṅkhāya vā tassā, hoti āpatti dukkaṭaṃ.</gatha>
  <hangnum nr="2317"/>
  <gatha type="1"> Paṭhamaṃ pavisantīnaṃ, tāsaṃ sīsānulokikā;</gatha>
  <gatha type="last">Tā sannipatitā yattha, tāsaṃ gacchati santikaṃ.</gatha>
  <hangnum nr="2318"/>
  <gatha type="1"> Santaṃ bhikkhuṃ panāpucchā, maggo vārāmamajjhato;</gatha>
  <gatha type="last">Tena gacchantiyā vāpi, āpadāsu visantiyā.</gatha>
  <hangnum nr="2319"/>
  <gatha type="1"> Tathā ummattikādīna-manāpatti pakāsitā;</gatha>
  <gatha type="last">Dhuranikkhepatulyāva, samuṭṭhānādayo nayā.</gatha>
  <centered>Paṭhamaṃ.</centered>
  <hangnum nr="2320"/>
  <gatha type="1"> Akkoseyya ca yā bhikkhuṃ, paribhāseyya vā pana;</gatha>
  <gatha type="last">Tikapācittiyaṃ tassā, sese ca tikadukkaṭaṃ.</gatha>
  <hangnum nr="2321"/>
  <gatha type="1"> Purakkhatvā vadantīna-;</gatha>
  <gatha type="2">Matthadhammānusāsaniṃ;</gatha>
  <gatha type="3">Na dosomasavādena;</gatha>
  <gatha type="last">Tulyo sesanayo mato.</gatha>
  <centered>Dutiyaṃ.</centered>
  <hangnum nr="2322"/>
  <gatha type="1"> Yā  saṅghaṃ paribhāseyya, tassā pācittiyaṃ siyā;</gatha>
  <gatha type="last">Ekaṃ sambahulā vāpi, tatheva itarāya vā.</gatha>
  <hangnum nr="2323"/>
  <gatha type="1"> Paribhāsantiyā  tassā, dukkaṭaṃ paridīpitaṃ;</gatha>
  <gatha type="last">Sesaṃ anantareneva, samuṭṭhānādinā samaṃ.</gatha>
  <centered>Tatiyaṃ.</centered>
  <hangnum nr="2324"/>
  <gatha type="1"> Nimantitāpi vā sace, pavāritāpi vā pana;</gatha>
  <gatha type="last">Nimantanapavāraṇā, ubhopi vuttalakkhaṇā.</gatha>
  <hangnum nr="2325"/>
  <gatha type="1"> Purebhattaṃ tu yāguñca, ṭhapetvā kālikattayaṃ;</gatha>
  <gatha type="last">Yā cajjhoharaṇatthāya, yaṃ kiñci pana āmisaṃ.</gatha>
  <hangnum nr="2326"/>
  <gatha type="1"> Paṭiggaṇhāti ce tassā, gahaṇe dukkaṭaṃ siyā;</gatha>
  <gatha type="last">Ajjhohāravasenettha, pācitti paridīpitā.</gatha>
  <hangnum nr="2327"/>
  <gatha type="1"> Kālikāni ca tīṇeva, āhāratthāya gaṇhati;</gatha>
  <gatha type="last">Gahaṇe dukkaṭaṃ vuttaṃ, tathā ajjhoharantiyā.</gatha>
  <hangnum nr="2328"/>
  <gatha type="1"> Nimantitā yā pana appavāritā;</gatha>
  <gatha type="2">Sacepi yāguṃ pivatīdha vaṭṭati;</gatha>
  <gatha type="3">Tathā kathetvā puna sāmikassa vā;</gatha>
  <gatha type="last">Sacepi sā bhuñjati aññabhojanaṃ.</gatha>
  <hangnum nr="2329"/>
  <gatha type="1"> Kālikāni ca tīṇeva, paccaye sati bhuñjati;</gatha>
  <gatha type="last">Tathā ummattikādīnaṃ, anāpatti pakāsitā.</gatha>
  <hangnum nr="2330"/>
  <gatha type="1"> Samuṭṭhānamidaṃ tulyaṃ, addhānena kriyākriyaṃ;</gatha>
  <gatha type="last">Nimantitā anāpucchā, sāmiṃ bhuñjati ce pana.</gatha>
  <hangnum nr="2331"/>
  <gatha type="1"> Kappiyaṃ pana kāretvā, akāretvāpi vā yadi;</gatha>
  <gatha type="last">Paribhuñjati yā tassā, pācitti kriyato siyā.</gatha>
  <centered>Catutthaṃ.</centered>
  <hangnum nr="2332"/>
  <gatha type="1"> Bhikkhunīnaṃ avaṇṇaṃ vā, pācitti kulasantike;</gatha>
  <gatha type="last">Kulassāvaṇṇanaṃ vāpi, bhikkhunīnaṃ vadantiyā.</gatha>
  <hangnum nr="2333"/>
  <gatha type="1"> Santaṃ  bhāsantiyā dosaṃ, na dosummattikāya vā;</gatha>
  <gatha type="last">Omasavādatulyāva, samuṭṭhānādayo nayā.</gatha>
  <centered>Pañcamaṃ.</centered>
  <hangnum nr="2334"/>
  <gatha type="1"> Addhayojanato ore, bhikkhu ovādadāyako;</gatha>
  <gatha type="last">Na vasati sace maggo, akhemo vā sace siyā.</gatha>
  <hangnum nr="2335"/>
  <gatha type="1"> Ayaṃ abhikkhuko nāma, āvāso pana tattha hi;</gatha>
  <gatha type="last">Upagacchantiyā vassaṃ, āpatti aruṇuggame.</gatha>
  <hangnum nr="2336"/>
  <gatha type="1"> Pakkantā pakkhasaṅkantā, vibbhantā vā matāpi vā;</gatha>
  <gatha type="last">Vassaṃ upagatā bhikkhū, anāpattāpadāsupi.</gatha>
  <hangnum nr="2337"/>
  <gatha type="1"> Seso ñeyyo kathāmaggo;</gatha>
  <gatha type="2">Bhikkhunovādako pana;</gatha>
  <gatha type="3">Idaṃ eḷakalomena;</gatha>
  <gatha type="last">Samuṭṭhānādinā samaṃ.</gatha>
  <centered>Chaṭṭhaṃ.</centered>
  <hangnum nr="2338"/>
  <gatha type="1"> Yā bhikkhunubhatosaṅghe, vassaṃvuṭṭhā tato puna;</gatha>
  <gatha type="last">‘‘Nāhaṃ pavāressāmī’’ti, sā nikkhipati ce dhuraṃ.</gatha>
  <hangnum nr="2339"/>
  <gatha type="1"> Dhure nikkhittamattasmiṃ, tassā pācittiyaṃ siyā;</gatha>
  <gatha type="last">Sati vā antarāyasmiṃ, gilānāyāpadāsupi.</gatha>
  <hangnum nr="2340"/>
  <gatha type="1"> Pariyesitvāpi vā bhikkhuṃ, na doso alabhantiyā;</gatha>
  <gatha type="last">Idaṃ tu dhuranikkhepa-samuṭṭhānamudīritaṃ.</gatha>
  <centered>Sattamaṃ.</centered>
  <hangnum nr="2341"/>
  <gatha type="1"> ‘‘Ovādādīnamatthāya, na gacchissāmyaha’’nti hi;</gatha>
  <gatha type="last">Dhure nikkhittamattasmiṃ, pācitti paridīpaye.</gatha>
  <hangnum nr="2342"/>
  <gatha type="1"> Sadisaṃ  tu samuṭṭhānaṃ, paṭhamantimavatthunā;</gatha>
  <gatha type="last">Akriyaṃ lokavajjañca, kāyikaṃ dukkhavedanaṃ.</gatha>
  <centered>Aṭṭhamaṃ.</centered>
  <hangnum nr="2343"/>
  <gatha type="1"> ‘‘Na  yācissāmi ovādaṃ, na pucchissāmuposathaṃ’’;</gatha>
  <gatha type="last">Iccevaṃ pana nikkhitte, dhure pācittiyaṃ siyā.</gatha>
  <hangnum nr="2344"/>
  <gatha type="1"> Sati vā antarāyasmiṃ, gilānāyāpadāsu vā;</gatha>
  <gatha type="last">Na doso pariyesitvā, dutiyaṃ alabhantiyā.</gatha>
  <hangnum nr="2345"/>
  <gatha type="1"> Aṭṭhamepi anāpatti, evameva pakāsitā;</gatha>
  <gatha type="last">Idaṃ tu dhuranikkhepa-samuṭṭhānamudīritaṃ.</gatha>
  <centered>Navamaṃ.</centered>
  <hangnum nr="2346"/>
  <gatha type="1"> Pasākhe pana sañjātaṃ, gaṇḍaṃ rucitameva vā;</gatha>
  <gatha type="last">Anāpucchāva saṅghaṃ vā, gaṇaṃ ekena ekikā.</gatha>
  <hangnum nr="2347"/>
  <gatha type="1"> ‘‘Bhinda phālehi dhovā’’ti, sabbānevāṇāpentiyā;</gatha>
  <gatha type="last">Katesu dukkaṭāniccha, tassā pācittiyo cha ca.</gatha>
  <hangnum nr="2348"/>
  <gatha type="1"> ‘‘Yamettha atthi kātabbaṃ, taṃ sabbaṃ tvaṃ karohi’’ti;</gatha>
  <gatha type="last">Āṇāpeti sace evaṃ, so ca sabbaṃ karoti ce.</gatha>
  <hangnum nr="2349"/>
  <gatha type="1"> Ekāya pana vācāya, dukkaṭāni panaccha ca;</gatha>
  <gatha type="last">Tassā pācittiyacchakkaṃ, dvādasāpattiyo siyuṃ.</gatha>
  <hangnum nr="2350"/>
  <gatha type="1"> Bhedanādīsu ekaṃ sā, āṇāpeti sace pana;</gatha>
  <gatha type="last">So karoti ca sabbāni, ekaṃ pācittiyaṃ siyā.</gatha>
  <hangnum nr="2351"/>
  <gatha type="1"> Āpucchitvāpi vā viññuṃ, gahetvā dutiyampi vā;</gatha>
  <gatha type="last">Bhedanādīni sabbāni, kārāpeti sace pana.</gatha>
  <hangnum nr="2352"/>
  <gatha type="1"> Tassā  ummattikādīna-manāpatti pakāsitā;</gatha>
  <gatha type="last">Samuṭṭhānādayo sabbe, kathinena samā matā.</gatha>
  <centered>Dasamaṃ.</centered>
  <centered>Ārāmavaggo chaṭṭho.</centered>
  <hangnum nr="2353"/>
  <gatha type="1"> Gaṇaṃpariyesanādismiṃ, gabbhiniṃ vuṭṭhapentiyā;</gatha>
  <gatha type="last">Ñattiyā kammavācāhi, upajjhāyāya dukkaṭaṃ.</gatha>
  <hangnum nr="2354"/>
  <gatha type="1"> Kammavācāya  osāne, pācitti pariyāputā;</gatha>
  <gatha type="last">Tathā gabbhinisaññāya, na ca gabbhiniyā pana.</gatha>
  <hangnum nr="2355"/>
  <gatha type="1"> Ubho sañjātakaṅkhāya, hoti āpatti dukkaṭaṃ;</gatha>
  <gatha type="last">Tathācariniyā tassā, gaṇassāpi ca dīpitaṃ.</gatha>
  <hangnum nr="2356"/>
  <gatha type="1"> Dvīsvagabbhinisaññāya, na dosummattikāya vā;</gatha>
  <gatha type="last">Adinnādānatulyāva, samuṭṭhānādayo nayā.</gatha>
  <centered>Paṭhamaṃ.</centered>
  <hangnum nr="2357"/>
  <gatha type="1"> Dutiye natthi vattabbaṃ, paṭhamena samaṃ mataṃ;</gatha>
  <gatha type="last">Samuṭṭhānādinā saddhiṃ, natthi kāci visesatā.</gatha>
  <centered>Dutiyaṃ.</centered>
  <hangnum nr="2358"/>
  <gatha type="1"> Chasvasikkhitasikkhaṃ tu, sikkhamānañhi bhikkhunī;</gatha>
  <gatha type="last">Dve vassāni siyāpatti, vuṭṭhāpeyya sace pana.</gatha>
  <hangnum nr="2359"/>
  <gatha type="1"> Tikapācittiyaṃ vuttaṃ, dhammakamme tu satthunā;</gatha>
  <gatha type="last">Adhamme pana kammasmiṃ, dīpitaṃ tikadukkaṭaṃ.</gatha>
  <hangnum nr="2360"/>
  <gatha type="1"> Chasu sikkhitasikkhaṃ yā, dve vassāni akhaṇḍato;</gatha>
  <gatha type="last">Vuṭṭhāpeti anāpatti, tathā ummattikāya vā.</gatha>
  <hangnum nr="2361"/>
  <gatha type="1"> Imā  hi cha ca sikkhāyo, saṭṭhivassāpi ce pana;</gatha>
  <gatha type="last">Pabbajjāya padātabbā, adatvā na ca kāraye.</gatha>
  <centered>Tatiyaṃ.</centered>
  <hangnum nr="2362"/>
  <gatha type="1"> Catutthe natthi vattabbaṃ, idha saṅghena sammataṃ;</gatha>
  <gatha type="last">Sikkhamānamanāpatti, hoti taṃ vuṭṭhapentiyā.</gatha>
  <hangnum nr="2363"/>
  <gatha type="1"> Adinnā paṭhamaṃ hoti, sace vuṭṭhānasammuti;</gatha>
  <gatha type="last">Tatthāpi ca padātabbā, upasampadamāḷake.</gatha>
  <hangnum nr="2364"/>
  <gatha type="1"> Tatiyañca catutthañca, samuṭṭhānādinā pana;</gatha>
  <gatha type="last">Paṭhamena samaṃ ñeyyaṃ, catutthaṃ tu kriyākriyaṃ.</gatha>
  <centered>Catutthaṃ.</centered>
  <hangnum nr="2365"/>
  <gatha type="1"> Ūnadvādasavassaṃ  tu, kañci gihigataṃ pana;</gatha>
  <gatha type="last">Paripuṇṇāti saññāya, na doso vuṭṭhapentiyā.</gatha>
  <hangnum nr="2366"/>
  <gatha type="1"> Hoti vānupasampannā, upasampāditāpi sā;</gatha>
  <gatha type="last">Asesena ca sesaṃ tu, paṭhamena samaṃ mataṃ.</gatha>
  <centered>Pañcamaṃ.</centered>
  <hangnum nr="2367"/>
  <gatha type="1"> Chaṭṭhaṃ tu tatiye vutta-nayeneva vibhāvaye;</gatha>
  <gatha type="last">Sattamampi tathā sabbaṃ, catutthena samaṃ mataṃ.</gatha>
  <centered>Chaṭṭhasattamāni.</centered>
  <hangnum nr="2368"/>
  <gatha type="1"> Yaṃ tuvaṭṭakavaggasmiṃ, dukkhitaṃ sahajīviniṃ;</gatha>
  <gatha type="last">Vuttaṃ tena samaṃ ñeyyaṃ, aṭṭhamaṃ na visesatā.</gatha>
  <centered>Aṭṭhamaṃ.</centered>
  <hangnum nr="2369"/>
  <gatha type="1"> Dve  vassāni ca yā kāci, vuṭṭhāpitapavattiniṃ;</gatha>
  <gatha type="last">Nānubandheyya ce tassā, pācitti pariyāputā.</gatha>
  <hangnum nr="2370"/>
  <gatha type="1"> ‘‘Dve vassāni ahaṃ nānu-bandhissāmī’’ti ce pana;</gatha>
  <gatha type="last">Dhure nikkhittamattasmiṃ, tassā pācittiyaṃ siyā.</gatha>
  <hangnum nr="2371"/>
  <gatha type="1"> Tañca bālamalajjiṃ vā, gilānāyāpadāsu vā;</gatha>
  <gatha type="last">Nānubandhantiyā tassā, na dosummattikāya vā.</gatha>
  <hangnum nr="2372"/>
  <gatha type="1"> Samuṭṭhānādayo tulyā, paṭhamantimavatthunā;</gatha>
  <gatha type="last">Idaṃ panākriyaṃ vuttaṃ, vedanā dukkhavedanā.</gatha>
  <centered>Navamaṃ.</centered>
  <hangnum nr="2373"/>
  <gatha type="1"> Vuṭṭhāpetvā tu yā kāci, bhikkhunī sahajīviniṃ;</gatha>
  <gatha type="last">Taṃ gahetvā na gaccheyya, na caññaṃ āṇāpeyya ce.</gatha>
  <hangnum nr="2374"/>
  <gatha type="1"> Dhure nikkhittamattasmiṃ, tassā pācittiyaṃ siyā;</gatha>
  <gatha type="last">Sati vā antarāyasmiṃ, dutiyaṃ alabhantiyā.</gatha>
  <hangnum nr="2375"/>
  <gatha type="1"> Āpadāsu  gilānāya, tathā ummattikāya vā;</gatha>
  <gatha type="last">Na doso dhuranikkhepa-samuṭṭhānamidaṃ pana.</gatha>
  <centered>Dasamaṃ.</centered>
  <centered>Gabbhinivaggo sattamo.</centered>
  <hangnum nr="2376"/>
  <gatha type="1"> Kumāribhūtavaggassa, paṭhamādīni tīṇipi;</gatha>
  <gatha type="last">Gihigatehi tīheva, sadisānīti niddise.</gatha>
  <hangnum nr="2377"/>
  <gatha type="1"> Yā mahūpapadā dve tu, sikkhamānā panādito;</gatha>
  <gatha type="last">‘‘Gatā vīsativassā’’ti, viññātabbā vibhāvinā.</gatha>
  <hangnum nr="2378"/>
  <gatha type="1"> Sace  gihigatā honti, na ca vā purisaṃ gatā;</gatha>
  <gatha type="last">‘‘Sikkhamānā’’ti vattabbā, tā hi sammutiādisu.</gatha>
  <hangnum nr="2379"/>
  <gatha type="1"> Na tā ‘‘kumāribhūtā’’ti, tathā ‘‘gihigatā’’ti vā;</gatha>
  <gatha type="last">Vattabbā panubhopetā, evaṃ vattuṃ na vaṭṭati.</gatha>
  <hangnum nr="2380"/>
  <gatha type="1"> Sammutiṃ dasavassāya, datvā dvādasavassikā;</gatha>
  <gatha type="last">Kattabbā upasampannā, sesāsupi ayaṃ nayo.</gatha>
  <hangnum nr="2381"/>
  <gatha type="1"> Yā aṭṭhārasavassā tu, tato paṭṭhāya sā pana;</gatha>
  <gatha type="last">Vuttā ‘‘kumāribhūtā’’ti, tathā ‘‘gihigatā’’tipi.</gatha>
  <hangnum nr="2382"/>
  <gatha type="1"> Vuttā ‘‘kumāribhūtā’’ti, sāmaṇerī hi yā pana;</gatha>
  <gatha type="last">‘‘Kumāribhūtā’’ icceva, vattabbā na panaññathā.</gatha>
  <hangnum nr="2383"/>
  <gatha type="1"> Etā tu pana tissopi, sikkhāsammutidānato;</gatha>
  <gatha type="last">‘‘Sikkhamānā’’ti vattumpi, vaṭṭateva na saṃsayo.</gatha>
  <centered>Tatiyaṃ.</centered>
  <hangnum nr="2384"/>
  <gatha type="1"> Ūnadvādasavassāva, vuṭṭhāpeti sace paraṃ;</gatha>
  <gatha type="last">Hutvā sayamupajjhāyā, sikkhamānaṃ tu bhikkhunī.</gatha>
  <hangnum nr="2385"/>
  <gatha type="1"> Pubbe vuttanayeneva, dukkaṭānamanantaraṃ;</gatha>
  <gatha type="last">Kammavācānamosāne, tassā pācitti dīpitā.</gatha>
  <centered>Catutthaṃ.</centered>
  <hangnum nr="2386"/>
  <gatha type="1"> Pañcame  natthi vattabbaṃ, catutthaṃ pañcamampi ca;</gatha>
  <gatha type="last">Ubhayaṃ tisamuṭṭhānaṃ, pañcamaṃ tu kriyākriyaṃ.</gatha>
  <centered>Pañcamaṃ.</centered>
  <hangnum nr="2387"/>
  <gatha type="1"> Saṅghenupaparikkhitvā, ‘‘alaṃ tāvā’’ti vāritā;</gatha>
  <gatha type="last">Upasampāditenettha, pacchā khīyati dosatā.</gatha>
  <hangnum nr="2388"/>
  <gatha type="1"> Ujjhāyati  sace chanda-dosādīhi karontiyā;</gatha>
  <gatha type="last">Na doso tisamuṭṭhānaṃ, sacittaṃ dukkhavedanaṃ.</gatha>
  <centered>Chaṭṭhaṃ.</centered>
  <hangnum nr="2389"/>
  <gatha type="1"> Laddhe ca cīvare pacchā, asante antarāyike;</gatha>
  <gatha type="last">‘‘Vuṭṭhāpessāmi nāha’’nti, dhuranikkhepane pana.</gatha>
  <hangnum nr="2390"/>
  <gatha type="1"> Hoti pācittiyaṃ tassā, gilānāyāpadāsupi;</gatha>
  <gatha type="last">Na doso pariyesitvā, parisaṃ alabhantiyā.</gatha>
  <hangnum nr="2391"/>
  <gatha type="1"> Idañhi dhuranikkhepa-samuṭṭhānaṃ sacittakaṃ;</gatha>
  <gatha type="last">Akriyaṃ lokavajjañca, hotidaṃ dukkhavedanaṃ.</gatha>
  <centered>Sattamaṃ.</centered>
  <hangnum nr="2392"/>
  <gatha type="1"> Aṭṭhamaṃ sattameneva, sadisaṃ pana sabbathā;</gatha>
  <gatha type="last">Navamepi ca vattabbaṃ, natthi uttānamevidaṃ.</gatha>
  <hangnum nr="2393"/>
  <gatha type="1"> Natthājānantiyā doso, tathā ummattikāya vā;</gatha>
  <gatha type="last">Adinnādānatulyāva, samuṭṭhānādayo nayā.</gatha>
  <centered>Aṭṭhamanavamāni.</centered>
  <hangnum nr="2394"/>
  <gatha type="1"> Mātarā pitarā vātha, nānuññātaṃ tu sāminā;</gatha>
  <gatha type="last">Tassā pācittiyāpatti, taṃ vuṭṭhāpentiyā siyā.</gatha>
  <hangnum nr="2395"/>
  <gatha type="1"> Upasampadakālasmiṃ, tathā pabbājanakkhaṇe;</gatha>
  <gatha type="last">Dvikkhattuṃ pucchitabbaṃ tu, bhikkhunīhi, na bhikkhunā.</gatha>
  <hangnum nr="2396"/>
  <gatha type="1"> Anāpatti  na jānāti, mātuādīnamatthitaṃ;</gatha>
  <gatha type="last">Idaṃ catusamuṭṭhānaṃ, vācato kāyavācato.</gatha>
  <hangnum nr="2397"/>
  <gatha type="1"> Vācāmānasato  ceva, kāyavācāditopi ca;</gatha>
  <gatha type="last">Kriyākriyamacittañca, ticittañca tivedanaṃ.</gatha>
  <centered>Dasamaṃ.</centered>
  <hangnum nr="2398"/>
  <gatha type="1"> Yā pārivāsikenettha, chandadānena bhikkhunī;</gatha>
  <gatha type="last">Vuṭṭhāpeti sace sikkha-mānaṃ pācittiyaṃ siyā.</gatha>
  <hangnum nr="2399"/>
  <gatha type="1"> Avuṭṭhitāyanāpatti, parisāyāvihāya vā;</gatha>
  <gatha type="last">Chandaṃ tu tisamuṭṭhānaṃ, ticittañca tivedanaṃ.</gatha>
  <centered>Ekādasamaṃ.</centered>
  <hangnum nr="2400"/>
  <gatha type="1"> Dvādase terase vāpi, vattabbaṃ natthi kiñcipi;</gatha>
  <gatha type="last">Samuṭṭhānādayo sabbe, anantarasamā matā.</gatha>
  <centered>Dvādasamaterasamāni.</centered>
  <centered>Kumārībhūtavaggo aṭṭhamo.</centered>
  <hangnum nr="2401"/>
  <gatha type="1"> Samaṇī agilānā yā, dhāreyya chattupāhanaṃ;</gatha>
  <gatha type="last">Tassā pācittiyāpatti, hotīti pariyāputā.</gatha>
  <hangnum nr="2402"/>
  <gatha type="1"> Sace ekapayogena, maggassa gamane pana;</gatha>
  <gatha type="last">Divasampi ca dhāreti, ekaṃ pācittiyaṃ siyā.</gatha>
  <hangnum nr="2403"/>
  <gatha type="1"> Kaddamādīni passitvā, omuñcitvā upāhanā;</gatha>
  <gatha type="last">Chattameva ca dhārentī, yadi gacchati dukkaṭaṃ.</gatha>
  <hangnum nr="2404"/>
  <gatha type="1"> Sace upāhanāruḷhā, disvā gacchādikaṃ pana;</gatha>
  <gatha type="last">Taṃ chattamapanāmetvā, dukkaṭaṃ hoti gacchati.</gatha>
  <hangnum nr="2405"/>
  <gatha type="1"> Chattampi apanāmetvā, omuñcitvā upāhanā;</gatha>
  <gatha type="last">Puna dhārentiyā tassā, hoti pācittiyaṃ pana.</gatha>
  <hangnum nr="2406"/>
  <gatha type="1"> Payogagaṇanāyeva , pācittigaṇanā siyā;</gatha>
  <gatha type="last">Tikapācittiyaṃ vuttaṃ, tatheva dvikadukkaṭaṃ.</gatha>
  <hangnum nr="2407"/>
  <gatha type="1"> Ārāme upacāre vā, doso natthāpadāsupi;</gatha>
  <gatha type="last">Idaṃ eḷakalomena, samuṭṭhānādinā samaṃ.</gatha>
  <centered>Paṭhamaṃ.</centered>
  <hangnum nr="2408"/>
  <gatha type="1"> Hoti bhikkhuniyā yānā, orohitvā punappunaṃ;</gatha>
  <gatha type="last">Abhirūhantiyāpatti, payogagaṇanāvasā.</gatha>
  <hangnum nr="2409"/>
  <gatha type="1"> Āpadāsu anāpatti, tathā ummattikāya vā;</gatha>
  <gatha type="last">Sesaṃ anantareneva, samuṭṭhānādinā samaṃ.</gatha>
  <centered>Dutiyaṃ.</centered>
  <hangnum nr="2410"/>
  <gatha type="1"> Yā ca dhāreyya saṅghāṇiṃ, yaṃ kiñcipi kaṭūpiyaṃ;</gatha>
  <gatha type="last">Tassā pācittiyāpatti, hotīti pariyāputā.</gatha>
  <hangnum nr="2411"/>
  <gatha type="1"> Dhārentiyā panetthāpi, omuñcitvā punappunaṃ;</gatha>
  <gatha type="last">Payogagaṇanāyeva, tassā pācittiyo siyuṃ.</gatha>
  <hangnum nr="2412"/>
  <gatha type="1"> Ābādhapaccayā yā tu, dhāreti kaṭisuttakaṃ;</gatha>
  <gatha type="last">Tathā ummattikādīna-manāpatti pakāsitā.</gatha>
  <hangnum nr="2413"/>
  <gatha type="1"> Sesaṃ tu paṭhameneva, sadisanti pakāsitaṃ;</gatha>
  <gatha type="last">Idha cākusalaṃ cittaṃ, lokavajjaṃ visesatā.</gatha>
  <centered>Tatiyaṃ.</centered>
  <hangnum nr="2414"/>
  <gatha type="1"> Dhāreti pana yaṃ kiñci, sace sīsūpagādisu;</gatha>
  <gatha type="last">Tassā tassa ca vatthussa, gaṇanāpattiyo siyuṃ.</gatha>
  <hangnum nr="2415"/>
  <gatha type="1"> Ābādhapaccayā  doso, kiñci dhārentiyā na ca;</gatha>
  <gatha type="last">Sesaṃ anantareneva, sadisaṃ paridīpitaṃ.</gatha>
  <centered>Catutthaṃ.</centered>
  <hangnum nr="2416"/>
  <gatha type="1"> Yena  kenaci gandhena, savaṇṇāvaṇṇakena ca;</gatha>
  <gatha type="last">Nhāsantiyā panāpatti, nhānosāne pakāsitā.</gatha>
  <hangnum nr="2417"/>
  <gatha type="1"> Gandhayojanato sabba-payoge dukkaṭaṃ siyā;</gatha>
  <gatha type="last">Ābādhapaccayā doso, natthi ummattikāya vā.</gatha>
  <hangnum nr="2418"/>
  <gatha type="1"> Sesaṃ tu tatiyeneva, sadisaṃ sabbathā mataṃ;</gatha>
  <gatha type="last">Chaṭṭhampi tatiyeneva, sadisanti pakāsitaṃ.</gatha>
  <centered>Pañcamachaṭṭhāni.</centered>
  <hangnum nr="2419"/>
  <gatha type="1"> Ubbaṭṭāpeyya caññāya, sambāhāpeyya vā tathā;</gatha>
  <gatha type="last">Hoti bhikkhuniyāpatti, sace bhikkhuniyā pana.</gatha>
  <hangnum nr="2420"/>
  <gatha type="1"> Ettha hatthamamocetvā, ekā ubbaṭṭane siyā;</gatha>
  <gatha type="last">Mocetvā pana mocetvā, payogagaṇanā siyā.</gatha>
  <hangnum nr="2421"/>
  <gatha type="1"> Sambāhanepi eseva, nayo ñeyyo vibhāvinā;</gatha>
  <gatha type="last">Āpadāsu gilānāya, anāpatti pakāsitā.</gatha>
  <hangnum nr="2422"/>
  <gatha type="1"> Sesaṃ tu tatiyeneva, samuṭṭhānādinā samaṃ;</gatha>
  <gatha type="last">Sattamena samānāva, aṭṭhamādīni tīṇipi.</gatha>
  <centered>Sattamaṭṭhamanavamadasamāni.</centered>
  <hangnum nr="2423"/>
  <gatha type="1"> Yā antoupacārasmiṃ, bhikkhussa purato pana;</gatha>
  <gatha type="last">Anāpucchā nisīdeyya, chamāyapi na vaṭṭati.</gatha>
  <hangnum nr="2424"/>
  <gatha type="1"> Tikapācittiyaṃ  vuttaṃ, pucchite dukkaṭadvayaṃ;</gatha>
  <gatha type="last">Āpadāsu gilānāya, na dosummattikāya vā.</gatha>
  <hangnum nr="2425"/>
  <gatha type="1"> Idaṃ pana samuṭṭhānaṃ, kathinena samaṃ mataṃ;</gatha>
  <gatha type="last">Kriyākriyamacittañca, ticittañca tivedanaṃ.</gatha>
  <centered>Ekādasamaṃ.</centered>
  <hangnum nr="2426"/>
  <gatha type="1"> Anokāsakataṃ bhikkhuṃ, pañhaṃ puccheyya dosatā;</gatha>
  <gatha type="last">Vinaye ca katokāsaṃ, suttaṃ pucchantiyāpi ca.</gatha>
  <hangnum nr="2427"/>
  <gatha type="1"> Kāretvā  pana okāsaṃ, anodissāpi pucchati;</gatha>
  <gatha type="last">Na doso padasodhamma-samuṭṭhānamidaṃ pana.</gatha>
  <centered>Dvādasamaṃ.</centered>
  <hangnum nr="2428"/>
  <gatha type="1"> Saṃkaccikaṃ vinā gāmaṃ, padasā pavisantiyā;</gatha>
  <gatha type="last">Parikkhittassa gāmassa, parikkhepokkame pana.</gatha>
  <hangnum nr="2429"/>
  <gatha type="1"> Dukkaṭaṃ paṭhame pāde, pācitti dutiye siyā;</gatha>
  <gatha type="last">Upacārokkamepettha, eseva ca nayo mato.</gatha>
  <hangnum nr="2430"/>
  <gatha type="1"> Yassā saṃkaccikaṃ naṭṭhaṃ, acchinnaṃ vāpi kenaci;</gatha>
  <gatha type="last">Anāpatti siyā tassā, gilānāyāpadāsupi.</gatha>
  <hangnum nr="2431"/>
  <gatha type="1"> Idameḷakalomena, samuṭṭhānādinā samaṃ;</gatha>
  <gatha type="last">Sesaṃ vuttanayeneva, viññātabbaṃ vibhāvinā.</gatha>
  <centered>Terasamaṃ.</centered>
  <centered>Chattupāhanavaggo navamo.</centered>
  <centered>Iti vinayavinicchaye pācittiyakathā niṭṭhitā.</centered>
  <title>Pāṭidesanīyakathā</title>
  <hangnum nr="2432"/>
  <gatha type="1"> Agilānā  sace sappiṃ, laddhaṃ viññattiyā sayaṃ;</gatha>
  <gatha type="last">‘‘Bhuñjissāmī’’ti gahaṇe, dukkaṭaṃ paridīpitaṃ.</gatha>
  <hangnum nr="2433"/>
  <gatha type="1"> Ajjhohāravaseneva, pāṭidesaniyaṃ siyā;</gatha>
  <gatha type="last">Tipāṭidesanīyaṃ tu, gilānāya dvidukkaṭaṃ.</gatha>
  <hangnum nr="2434"/>
  <gatha type="1"> Gilānā viññāpetvāna, pacchā sevantiyāpi ca;</gatha>
  <gatha type="last">Gilānāyāvasesaṃ vā, viññattaṃ ñātakādito.</gatha>
  <hangnum nr="2435"/>
  <gatha type="1"> Aññassatthāya  vā atta-dhanenummattikāya vā;</gatha>
  <gatha type="last">Anāpatti samuṭṭhānaṃ, addhānasadisaṃ mataṃ.</gatha>
  <centered>Paṭhamaṃ.</centered>
  <hangnum nr="2436"/>
  <gatha type="1"> Ayameva ca sesesu, dutiyādīsu nicchayo;</gatha>
  <gatha type="last">Samuṭṭhānādinā saddhiṃ, natthi kāci visesatā.</gatha>
  <hangnum nr="2437"/>
  <gatha type="1"> Anāgatesu sabbesu, sappiādīsu pāḷiyaṃ;</gatha>
  <gatha type="last">Bhuñjantiyā tu viññatvā, aṭṭhasupi ca dukkaṭaṃ.</gatha>
  <centered>Iti vinayavinicchaye</centered>
  <centered>Pāṭidesanīyakathā niṭṭhitā.</centered>
  <hangnum nr="2438"/>
  <gatha type="1"> Sekhiyā pana ye dhammā, uddiṭṭhā pañcasattati;</gatha>
  <gatha type="last">Tesaṃ mahāvibhaṅge tu, vutto atthavinicchayo.</gatha>
  <centered>Iti vinayavinicchaye</centered>
  <centered>Sikkhākaraṇīyakathā niṭṭhitā.</centered>
  <hangnum nr="2439"/>
  <gatha type="1"> Ubhatopātimokkhānaṃ ;</gatha>
  <gatha type="2">Savibhaṅgānameva yo;</gatha>
  <gatha type="3">Attho aṭṭhakathāsāro;</gatha>
  <gatha type="last">So ca vutto visesato.</gatha>
  <hangnum nr="2440"/>
  <gatha type="1"> Tañca sabbaṃ samādāya, vinayassa vinicchayo;</gatha>
  <gatha type="last">Bhikkhūnaṃ bhikkhunīnañca, hitatthāya kato mayā.</gatha>
  <hangnum nr="2441"/>
  <gatha type="1"> Imaṃ paṭibhānajantu no jantuno;</gatha>
  <gatha type="2">Suṇanti vinaye hi te ye hite;</gatha>
  <gatha type="3">Janassa sumatāyane tāyane;</gatha>
  <gatha type="last">Bhavanti pakataññuno taññuno.</gatha>
  <hangnum nr="2442"/>
  <gatha type="1"> Bahusāranaye vinaye parame;</gatha>
  <gatha type="2">Abhipatthayatā hi visāradataṃ;</gatha>
  <gatha type="3">Paramā pana buddhimatā mahatī;</gatha>
  <gatha type="last">Karaṇīyatamā yatinādaratā.</gatha>
  <hangnum nr="2443"/>
  <gatha type="1"> Avagacchati yo pana bhikkhu imaṃ;</gatha>
  <gatha type="2">Vinayassa vinicchayamatthayutaṃ;</gatha>
  <gatha type="3">Amaraṃ ajaraṃ arajaṃ arujaṃ;</gatha>
  <gatha type="last">Adhigacchati santipadaṃ pana so.</gatha>
  <centered>Iti vinayavinicchaye</centered>
  <centered>Bhikkhunīvibhaṅgakathā niṭṭhitā.</centered>
  <title>Khandhakakathā</title>
</text>
