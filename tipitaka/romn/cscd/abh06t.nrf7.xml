<?xml version="1.0" encoding="utf-8"?>
<text>
  <chapter>7. Sattamo paricchedo</chapter>
  <subhead>Vipākacittappavattiniddeso</subhead>
  <hangnum nr="376"/>
  <gatha type="1"> Anantañāṇena  niraṅgaṇena,</gatha>
  <gatha type="2">Guṇesinā kāruṇikena tena;</gatha>
  <gatha type="3">Vutte vipāke matipāṭavatthaṃ,</gatha>
  <gatha type="last">Vipākacittappabhavaṃ suṇātha.</gatha>
  <hangnum nr="377"/>
  <gatha type="1"> Ekūnatiṃsa kammāni, pākā dvattiṃsa dassitā;</gatha>
  <gatha type="last">Tīsu dvāresu kammāni, vipākā chasu dissare.</gatha>
  <hangnum nr="378"/>
  <gatha type="1"> Kusalaṃ kāmalokasmiṃ, pavatte paṭisandhiyaṃ;</gatha>
  <gatha type="last">Taṃ taṃ paccayamāgamma, dadāti vividhaṃ phalaṃ.</gatha>
  <hangnum nr="379"/>
  <gatha type="1"> Ekāya cetanāyekā, paṭisandhi pakāsitā;</gatha>
  <gatha type="last">Nānākammehi nānā ca, bhavanti paṭisandhiyo.</gatha>
  <hangnum nr="380"/>
  <gatha type="1"> Tihetukaṃ tu yaṃ kammaṃ, kāmāvacarasaññitaṃ;</gatha>
  <gatha type="last">Tihetukaṃ duhetuñca, vipākaṃ detyahetukaṃ.</gatha>
  <hangnum nr="381"/>
  <gatha type="1"> Duhetukaṃ tu yaṃ kammaṃ, taṃ na deti tihetukaṃ;</gatha>
  <gatha type="last">Duhetukamahetuñca, vipākaṃ deti attano.</gatha>
  <hangnum nr="382"/>
  <gatha type="1"> Tihetukena kammena,</gatha>
  <gatha type="2">Paṭisandhi tihetukā;</gatha>
  <gatha type="3">Duhetukāpi hoteva,</gatha>
  <gatha type="last">Na ca hoti ahetukā.</gatha>
  <hangnum nr="383"/>
  <gatha type="1"> Duhetukena kammena,</gatha>
  <gatha type="2">Paṭisandhi duhetukā;</gatha>
  <gatha type="3">Ahetukāpi  hoteva,</gatha>
  <gatha type="last">Na ca hoti tihetukā.</gatha>
  <hangnum nr="384"/>
  <gatha type="1"> Asaṅkhāramasaṅkhāraṃ , sasaṅkhārampi deti hi;</gatha>
  <gatha type="last">Sasaṅkhāramasaṅkhāraṃ, sasaṅkhāraṃ phalaṃ tathā.</gatha>
  <hangnum nr="385"/>
  <gatha type="1"> Ekāya cetanāyettha, kusalassa ca soḷasa;</gatha>
  <gatha type="last">Vidhā vipākacittāni, bhavantīti pakāsaye.</gatha>
  <hangnum nr="386"/>
  <gatha type="1"> Ārammaṇena hoteva, vedanāparivattanaṃ;</gatha>
  <gatha type="last">Tadārammaṇacittampi, javanena niyāmitaṃ.</gatha>
  <hangnum nr="387"/>
  <gatha type="1"> Kāmāvacaracittena, kusalenādinā pana;</gatha>
  <gatha type="last">Tulyena pākacittena, gahitā paṭisandhi ce.</gatha>
  <hangnum nr="388"/>
  <gatha type="1"> Balavārammaṇe  iṭṭhe, cakkhussāpāthamāgate;</gatha>
  <gatha type="last">Manodhātu bhavaṅgasmiṃ, tāya āvaṭṭite pana.</gatha>
  <hangnum nr="389"/>
  <gatha type="1"> Vīthicittesu jātesu, cakkhuviññāṇakādisu;</gatha>
  <gatha type="last">Jāyate javanaṃ hutvā, paṭhamaṃ kāmamānasaṃ.</gatha>
  <hangnum nr="390"/>
  <gatha type="1"> Sattakkhattuṃ javitvāna, paṭhame kusale gate;</gatha>
  <gatha type="last">Tadevārammaṇaṃ katvā, teneva sadisaṃ puna.</gatha>
  <hangnum nr="391"/>
  <gatha type="1"> Vipākaṃ jāyate cittaṃ, tadārammaṇasaññitaṃ;</gatha>
  <gatha type="last">Sandhiyā tulyato mūla-bhavaṅganti pavuccate.</gatha>
  <hangnum nr="392"/>
  <gatha type="1"> Tañca santīraṇaṃ ettha, dassanaṃ sampaṭicchanaṃ;</gatha>
  <gatha type="last">Gaṇanūpagacittāni, cattāreva bhavanti hi.</gatha>
  <hangnum nr="393"/>
  <gatha type="1"> Yadā hi dutiyaṃ cittaṃ, kusalaṃ javanaṃ tadā;</gatha>
  <gatha type="last">Tena tulyavipākampi, tadārammaṇakaṃ siyā.</gatha>
  <hangnum nr="394"/>
  <gatha type="1"> Sandhiyā asamānattā, dve nāmānissa labbhare;</gatha>
  <gatha type="last">‘‘Āgantukabhavaṅga’’nti, ‘‘tadārammaṇaka’’nti ca.</gatha>
  <hangnum nr="395"/>
  <gatha type="1"> Yadā  hi tatiyaṃ puññaṃ, javanaṃ hoti tena ca;</gatha>
  <gatha type="last">Sadisaṃ tatiyaṃ pākaṃ, tadārammaṇakaṃ siyā.</gatha>
  <hangnum nr="396"/>
  <gatha type="1"> ‘‘Āgantukabhavaṅga’’nti, idampi ca pavuccati;</gatha>
  <gatha type="last">Iminā pana saddhiṃ cha, purimāni ca pañcapi.</gatha>
  <hangnum nr="397"/>
  <gatha type="1"> Yadā catutthaṃ kusalaṃ, javanaṃ hoti tena ca;</gatha>
  <gatha type="last">Tulyaṃ catutthaṃ pākaṃ tu, tadārammaṇataṃ vaje.</gatha>
  <hangnum nr="398"/>
  <gatha type="1"> Āgantukabhavaṅgaṃ tu, tadārammaṇanāmakaṃ;</gatha>
  <gatha type="last">Purimāni cha pākāni, iminā honti satta tu.</gatha>
  <hangnum nr="399"/>
  <gatha type="1"> Tasmiṃ dvāre yadā iṭṭha-majjhattārammaṇaṃ pana;</gatha>
  <gatha type="last">Āgacchati tadāpāthaṃ, tadā vuttanayenidha.</gatha>
  <hangnum nr="400"/>
  <gatha type="1"> Ārammaṇavaseneva, vedanā parivattati;</gatha>
  <gatha type="last">Upekkhāsahitaṃ tasmā, hoti santīraṇaṃ mano.</gatha>
  <hangnum nr="401"/>
  <gatha type="1"> Upekkhāsahitesveva, javanesu catūsupi;</gatha>
  <gatha type="last">Tehi tulyāni cattāri, pākacittāni jāyare.</gatha>
  <hangnum nr="402"/>
  <gatha type="1"> Vedanāyāsamānattā, accantaṃ purimehi tu;</gatha>
  <gatha type="last">Honti piṭṭhibhavaṅgāni, cattārīti ca nāmato.</gatha>
  <hangnum nr="403"/>
  <gatha type="1"> Pañcimāni vipākāni, purimehi ca sattahi;</gatha>
  <gatha type="last">Saddhiṃ dvādasa pākāni, bhavantīti viniddise.</gatha>
  <hangnum nr="404"/>
  <gatha type="1"> Cakkhudvāre tathā evaṃ, sotādīsvapi niddise;</gatha>
  <gatha type="last">Dvādasa dvādasa pākā, samasaṭṭhi bhavantime.</gatha>
  <hangnum nr="405"/>
  <gatha type="1"> Ekāya cetanāyeva, kamme āyūhite pana;</gatha>
  <gatha type="last">Samasaṭṭhi vipākāni, uppajjanti na saṃsayo.</gatha>
  <hangnum nr="406"/>
  <gatha type="1"> Gahitāgahaṇenettha , cakkhudvāresu dvādasa;</gatha>
  <gatha type="last">Sotaviññāṇakādīni, cattārīti ca soḷasa.</gatha>
  <hangnum nr="407"/>
  <gatha type="1"> Evameva  sasaṅkhāra-tihetukusalenapi;</gatha>
  <gatha type="last">Asaṅkhārasasaṅkhāru-pekkhāsahagatehipi.</gatha>
  <hangnum nr="408"/>
  <gatha type="1"> Kamme āyūhite tesaṃ, vipākehi ca tīhipi;</gatha>
  <gatha type="last">Eseva ca nayo tehi, dinnāya paṭisandhiyā.</gatha>
  <hangnum nr="409"/>
  <gatha type="1"> Paṭhamaṃ iṭṭhamajjhatta-gocarassa vasenidha;</gatha>
  <gatha type="last">Pavattiṃ pana dassetvā, upekkhāsahitadvaye.</gatha>
  <hangnum nr="410"/>
  <gatha type="1"> Dassetabbā tappacchā tu, iṭṭhasmiṃ gocare idha;</gatha>
  <gatha type="last">Ekekasmiṃ pana dvāre, dvādasa dvādaseva tu.</gatha>
  <hangnum nr="411"/>
  <gatha type="1"> Gahitāgahaṇenettha, pākacittāni soḷasa;</gatha>
  <gatha type="last">Pubbe vuttanayeneva, ñeyyaṃ sabbamasesato.</gatha>
  <hangnum nr="412"/>
  <gatha type="1"> Tihetukena kammena, paṭisandhi tihetukā;</gatha>
  <gatha type="last">Bhavatīti ayaṃ vāro, vutto ettāvatā mayā.</gatha>
  <hangnum nr="413"/>
  <gatha type="1"> Sandhimekaṃ tu kammekaṃ, janeti na tato paraṃ;</gatha>
  <gatha type="last">Anekāni vipākāni, sañjaneti pavattiyaṃ.</gatha>
  <hangnum nr="414"/>
  <gatha type="1"> Ekasmā hi yathā bījā, jāyate ekamaṅkuraṃ;</gatha>
  <gatha type="last">Subahūni phalānissa, honti hetupavattito.</gatha>
  <hangnum nr="415"/>
  <gatha type="1"> Duhetukena kammena, paṭisandhi duhetukā;</gatha>
  <gatha type="last">Hotīti hi ayaṃ vāro, anupubbena āgato.</gatha>
  <hangnum nr="416"/>
  <gatha type="1"> Duhetukena kammena, somanassayutenidha;</gatha>
  <gatha type="last">Asaṅkhārikacittena, kamme āyūhite pana.</gatha>
  <hangnum nr="417"/>
  <gatha type="1"> Tena  tulyena pākena, gahitā paṭisandhi ce;</gatha>
  <gatha type="last">Iṭṭhe ārammaṇe cakkhu-dvāre āpāthamāgate.</gatha>
  <hangnum nr="418"/>
  <gatha type="1"> Somanassayute ñāṇa-hīne kusalamānase;</gatha>
  <gatha type="last">Sattakkhattuṃ javitvāna, gate tasmiṃ duhetuke.</gatha>
  <hangnum nr="419"/>
  <gatha type="1"> Tadevārammaṇaṃ  katvā, jāyate tadanantaraṃ;</gatha>
  <gatha type="last">Taṃsarikkhakamekaṃ tu, asaṅkhārikamānasaṃ.</gatha>
  <hangnum nr="420"/>
  <gatha type="1"> Taṃ hi mūlabhavaṅganti, tadārammaṇamiccapi;</gatha>
  <gatha type="last">Ubhayampi ca tasseva, nāmanti paridīpitaṃ.</gatha>
  <hangnum nr="421"/>
  <gatha type="1"> Duhetukasasaṅkhāre, javitepi ca taṃsamaṃ;</gatha>
  <gatha type="last">Hotāgantukasaṅkhātaṃ, tadārammaṇamānasaṃ.</gatha>
  <hangnum nr="422"/>
  <gatha type="1"> Tatheva ca duhetūnaṃ, iṭṭhamajjhattagocare;</gatha>
  <gatha type="last">Dvinnaṃ upekkhāyuttānaṃ, javanānamanantaraṃ.</gatha>
  <hangnum nr="423"/>
  <gatha type="1"> Dve tādisāni jāyante, tadārammaṇamānasā;</gatha>
  <gatha type="last">Tesaṃ ‘‘piṭṭhibhavaṅga’’nti, nāmaṃ ‘‘āgantuka’’nti ca.</gatha>
  <hangnum nr="424"/>
  <gatha type="1"> Santīraṇadvayañceva, dassanaṃ sampaṭicchanaṃ;</gatha>
  <gatha type="last">Imāni ca bhavaṅgāni, cakkhudvāre panaṭṭha hi.</gatha>
  <hangnum nr="425"/>
  <gatha type="1"> Evamaṭṭhaṭṭha  katvāna, dvāresupi ca pañcasu;</gatha>
  <gatha type="last">Cattālīsa vipākāni, bhavantīti pavattiyaṃ.</gatha>
  <hangnum nr="426"/>
  <gatha type="1"> Gahitāgahaṇenettha, cakkhudvāre panaṭṭha ca;</gatha>
  <gatha type="last">Sotaghānādinā saddhiṃ, dvādaseva bhavanti hi.</gatha>
  <hangnum nr="427"/>
  <gatha type="1"> Ekāya cetanāyevaṃ, kamme āyūhite pana;</gatha>
  <gatha type="last">Dvādaseva vipākāni, bhavantīti pakāsitaṃ.</gatha>
  <hangnum nr="428"/>
  <gatha type="1"> Duhetukattayenāpi , sesena sadisena tu;</gatha>
  <gatha type="last">Pākenādinnasandhiyā, ayameva nayo mato.</gatha>
  <hangnum nr="429"/>
  <gatha type="1"> Duhetukena kammena, paṭisandhi duhetukā;</gatha>
  <gatha type="last">Hotītipi ayaṃ vāro, vutto ettāvatā mayā.</gatha>
  <hangnum nr="430"/>
  <gatha type="1"> Duhetukena kammena, paṭisandhi ahetukā;</gatha>
  <gatha type="last">Hotīti ca ayaṃ vāro, anupubbena āgato.</gatha>
  <hangnum nr="431"/>
  <gatha type="1"> Duhetukesu  cittesu, kusalesu catūsupi;</gatha>
  <gatha type="last">Tesu aññatareneva, kamme āyūhite pana.</gatha>
  <hangnum nr="432"/>
  <gatha type="1"> Tasseva pākabhūtāya, ādinnapaṭisandhino;</gatha>
  <gatha type="last">Upekkhāsahitāhetu, manoviññāṇadhātuyā.</gatha>
  <hangnum nr="433"/>
  <gatha type="1"> Paṭisandhi na vattabbā, sā kammasadisāti hi;</gatha>
  <gatha type="last">Kammaṃ duhetukaṃ hoti, paṭisandhi ahetukā.</gatha>
  <hangnum nr="434"/>
  <gatha type="1"> Tassa buddhimupetassa, iṭṭhamajjhattagocare;</gatha>
  <gatha type="last">Āpāthamāgate cakkhu-dvāre puna ca dehino.</gatha>
  <hangnum nr="435"/>
  <gatha type="1"> Duhetūnaṃ catunnampi, puññānaṃ yassa kassaci;</gatha>
  <gatha type="last">Javanassāvasānasmiṃ, ahetukamidaṃ mano.</gatha>
  <hangnum nr="436"/>
  <gatha type="1"> Tadārammaṇabhāvena, jāyate natthi saṃsayo;</gatha>
  <gatha type="last">Taṃ tu mūlabhavaṅgañca, tadārammaṇameva ca.</gatha>
  <hangnum nr="437"/>
  <gatha type="1"> Vīthicittesu jātesu, cakkhuviññāṇakādisu;</gatha>
  <gatha type="last">Upekkhāsahitaṃyeva, hoti santīraṇampi ca.</gatha>
  <hangnum nr="438"/>
  <gatha type="1"> Tesu ekaṃ ṭhapetvāna, gahitāgahaṇenidha;</gatha>
  <gatha type="last">Gaṇanūpagacittāni, tīṇiyeva bhavanti hi.</gatha>
  <hangnum nr="439"/>
  <gatha type="1"> Iṭṭhe  ārammaṇe cakkhu-dvāre āpāthamāgate;</gatha>
  <gatha type="last">Tadā santīraṇañceva, tadārammaṇamānasaṃ.</gatha>
  <hangnum nr="440"/>
  <gatha type="1"> Somanassayutaṃyeva, gahetvā tesu ekakaṃ;</gatha>
  <gatha type="last">Purimāni ca tīṇīti, cattārova bhavanti hi.</gatha>
  <hangnum nr="441"/>
  <gatha type="1"> Evaṃ cattāri cittāni, dvāresupi ca pañcasu;</gatha>
  <gatha type="last">Honti vīsati cittāni, vipākāni pavattiyaṃ.</gatha>
  <hangnum nr="442"/>
  <gatha type="1"> Cakkhudvāre tu cattāri, gahitāgahaṇenidha;</gatha>
  <gatha type="last">Sotaghānādinā saddhiṃ, hotevāhetukaṭṭhakaṃ.</gatha>
  <hangnum nr="443"/>
  <gatha type="1"> Ahetupaṭisandhissa , na tadārammaṇaṃ bhave;</gatha>
  <gatha type="last">Duhetukaṃ tihetuṃ vā, duhetupaṭisandhino.</gatha>
  <hangnum nr="444"/>
  <gatha type="1"> Jātā  sugatiyaṃ yena, pākena paṭisandhi tu;</gatha>
  <gatha type="last">Tena tulyampi hīnaṃ vā, tadārammaṇakaṃ bhave.</gatha>
  <hangnum nr="445"/>
  <gatha type="1"> Manussalokaṃ sandhāya, vuttañcāhetukaṭṭhakaṃ;</gatha>
  <gatha type="last">Catūsupi apāyesu, pavatte pana labbhati.</gatha>
  <hangnum nr="446"/>
  <gatha type="1"> Thero nerayikānaṃ tu, dhammaṃ deseti vassati;</gatha>
  <gatha type="last">Gandhaṃ vāyuñca māpeti, yadā tesaṃ tadā pana.</gatha>
  <hangnum nr="447"/>
  <gatha type="1"> Theraṃ disvā ca sutvā ca, dhammaṃ gandhañca ghāyataṃ;</gatha>
  <gatha type="last">Pivatañca jalaṃ vāyuṃ, phusataṃ mudumeva ca.</gatha>
  <hangnum nr="448"/>
  <gatha type="1"> Cakkhuviññāṇakādīni, puññajāneva pañcapi;</gatha>
  <gatha type="last">Santīraṇadvayaṃ ekā, manodhātūti aṭṭhakaṃ.</gatha>
  <hangnum nr="449"/>
  <gatha type="1"> Ayaṃ tāva kathā iṭṭha-iṭṭhamajjhattagocare;</gatha>
  <gatha type="last">Kāmāvacarapuññānaṃ, javanānaṃ vasenidha.</gatha>
  <hangnum nr="450"/>
  <gatha type="1"> Niyamatthaṃ  tu yaṃ vuttaṃ, tadārammaṇacetaso;</gatha>
  <gatha type="last">Kusalaṃ pana sandhāya, taṃ vuttanti hi dīpitaṃ.</gatha>
  <hangnum nr="451"/>
  <gatha type="1"> Idhākusalacittesu, somanassayutesupi;</gatha>
  <gatha type="last">Iṭṭhe ārammaṇe tesu, javitesu catūsupi.</gatha>
  <hangnum nr="452"/>
  <gatha type="1"> Somanassayutāhetu-manoviññāṇadhātu hi;</gatha>
  <gatha type="last">Tadārammaṇabhāvena, jāyate tadanantaraṃ.</gatha>
  <hangnum nr="453"/>
  <gatha type="1"> Chasvākusalacittesu, upekkhāya yutesu hi;</gatha>
  <gatha type="last">Gocare iṭṭhamajjhatte, javitesu anantaraṃ.</gatha>
  <hangnum nr="454"/>
  <gatha type="1"> Upekkhāsahitāhetu-manoviññāṇadhātu hi;</gatha>
  <gatha type="last">Tadārammaṇabhāvena, jāyate pana puññajā.</gatha>
  <hangnum nr="455"/>
  <gatha type="1"> Iṭṭhārammaṇayogasmiṃ , kaṅkhato uddhatassa vā;</gatha>
  <gatha type="last">Somanassayutaṃ hoti, tadārammaṇamānasaṃ.</gatha>
  <hangnum nr="456"/>
  <gatha type="1"> Somanassayute citte, javane javite pana;</gatha>
  <gatha type="last">Gavesitabbā pañceva, tadārammaṇamānasā.</gatha>
  <hangnum nr="457"/>
  <gatha type="1"> Upekkhāsahite citte, javane javite pana;</gatha>
  <gatha type="last">Chaḷeva gavesitabbā, tadārammaṇamānasā.</gatha>
  <hangnum nr="458"/>
  <gatha type="1"> Tihetusomanassena, ādinnapaṭisandhino;</gatha>
  <gatha type="last">Jhānato parihīnassa, taṃ jhānaṃ paccavekkhato.</gatha>
  <hangnum nr="459"/>
  <gatha type="1"> Domanassayutaṃ cittaṃ, hoti vippaṭisārino;</gatha>
  <gatha type="last">Tassa kiṃ jāyate brūhi, tadārammaṇamānasaṃ.</gatha>
  <hangnum nr="460"/>
  <gatha type="1">Paṭṭhāne paṭisiddhā hi, domanassaanantaraṃ;</gatha>
  <gatha type="last">Somanassassa uppatti, domanassassa cassa vā.</gatha>
  <hangnum nr="461"/>
  <gatha type="1"> Mahaggataṃ  panārabbha, javane javitepi ca;</gatha>
  <gatha type="last">Tattheva paṭisiddhaṃ tu, tadārammaṇamānasaṃ.</gatha>
  <hangnum nr="462"/>
  <gatha type="1"> Tasmā  bhavaṅgapātova, tadārammaṇameva vā;</gatha>
  <gatha type="last">Na hoti kiṃ nu kātabbaṃ, vada tvaṃ ābhidhammika.</gatha>
  <hangnum nr="463"/>
  <gatha type="1"> Upekkhāsahitāhetu-manoviññāṇadhātu tu;</gatha>
  <gatha type="last">Puññāpuññavipākā hi, tadārammaṇikā siyā.</gatha>
  <hangnum nr="464"/>
  <gatha type="1"> Āvajjanaṃ kimassāti, natthi taṃ jāyate kathaṃ;</gatha>
  <gatha type="last">Bhavaṅgāvajjanānaṃ kiṃ, maggassānantarassa ca.</gatha>
  <hangnum nr="465"/>
  <gatha type="1"> Phalassapi nirodhā ca, vuṭṭhahantassa bhikkhuno;</gatha>
  <gatha type="last">Phalacittassa vā evaṃ, natthi āvajjanaṃ kira.</gatha>
  <hangnum nr="466"/>
  <gatha type="1"> Vinā āvajjanenāpi, hoti jāyatu mānasaṃ;</gatha>
  <gatha type="last">Kimassārammaṇaṃ brūhi, yadi jānāsi paṇḍita.</gatha>
  <hangnum nr="467"/>
  <gatha type="1"> Vinā  ārammaṇeneva, na hi jāyati mānasaṃ;</gatha>
  <gatha type="last">Rūpādīsu parittesu, yaṃ kiñcārabbha jāyate.</gatha>
  <hangnum nr="468"/>
  <gatha type="1"> Utubījaniyāmo ca, kammadhammaniyāmatā;</gatha>
  <gatha type="last">Cittassa ca niyāmoti, ñeyyā pañca niyāmatā.</gatha>
  <hangnum nr="469"/>
  <gatha type="1"> Tattha ekappahārena, phalapupphādidhāraṇaṃ;</gatha>
  <gatha type="last">Rukkhānaṃ pana sabbesaṃ, ayaṃ utuniyāmatā.</gatha>
  <hangnum nr="470"/>
  <gatha type="1"> Tesaṃ tesaṃ tu bījānaṃ, taṃtaṃtulyaphalubbhavo;</gatha>
  <gatha type="last">Matthake nāḷikerassa, chiddattaṃ bījajo ayaṃ.</gatha>
  <hangnum nr="471"/>
  <gatha type="1"> Tihetukaṃ tihetuñca, duhetuñca ahetukaṃ;</gatha>
  <gatha type="last">Vipākaṃ tu yato deti, ayaṃ kammaniyāmatā.</gatha>
  <hangnum nr="472"/>
  <gatha type="1"> Jātiyaṃ  bodhisattassa, medanīkampanādikaṃ;</gatha>
  <gatha type="last">Visesattamanekampi, ayaṃ dhammaniyāmatā.</gatha>
  <hangnum nr="473"/>
  <gatha type="1"> Gocarena pasādasmiṃ, ghaṭṭite pana tenidha;</gatha>
  <gatha type="last">Uppattāvajjanādīnaṃ, ayaṃ cittaniyāmatā.</gatha>
  <hangnum nr="474"/>
  <gatha type="1"> Andhajjanānaṃ hadayandhakāraṃ,</gatha>
  <gatha type="2">Viddhaṃsanaṃ dīpamimaṃ jalantaṃ;</gatha>
  <gatha type="3">Sikkhetha dhīro satataṃ payutto,</gatha>
  <gatha type="last">Mohandhakārāpagamaṃ yadiccheti.</gatha>
  <centered>Iti abhidhammāvatāre vipākacittappavattiniddeso nāma</centered>
  <centered>Sattamo paricchedo.</centered>
</text>
