<?xml version="1.0" encoding="utf-8"?>
<text>
  <chapter>8. Aṭṭhamo paricchedo</chapter>
  <subhead>Pakiṇṇakaniddeso</subhead>
  <hangnum nr="475"/>
  <gatha type="1"> Idāni  pana sabbesaṃ, etesaṃ mānasaṃ mayā;</gatha>
  <gatha type="last">Pāṭavatthāya bhikkhūnaṃ, kathīyati pakiṇṇakaṃ.</gatha>
  <hangnum nr="476"/>
  <gatha type="1"> Panthamakkaṭako nāma, disāsu pana pañcasu;</gatha>
  <gatha type="last">Tattha suttaṃ pasāretvā, jālamajjhe nipajjati.</gatha>
  <hangnum nr="477"/>
  <gatha type="1"> Paṭhamāya disāyettha, sutte pana pasārite;</gatha>
  <gatha type="last">Pāṇakena paṭaṅgena, ghaṭṭite makkhikāya vā.</gatha>
  <hangnum nr="478"/>
  <gatha type="1"> Nipannaṭṭhānato kiñci, calitvā uṇṇanābhi tu;</gatha>
  <gatha type="last">Gantvā suttānusārena, yūsaṃ pivati tassa sā.</gatha>
  <hangnum nr="479"/>
  <gatha type="1"> Punāgantvāna tattheva, nipajjati yathāsukhaṃ;</gatha>
  <gatha type="last">Evameva karoteva, disāsu dutiyādisu.</gatha>
  <hangnum nr="480"/>
  <gatha type="1"> Pasādā  pañca daṭṭhabbā, suttaṃ pañcadisāsviva;</gatha>
  <gatha type="last">Cittaṃ pana ca daṭṭhabbaṃ, majjhe makkaṭako viya.</gatha>
  <hangnum nr="481"/>
  <gatha type="1"> Pāṇakādīhi suttassa, tassa saṅghaṭṭanā viya;</gatha>
  <gatha type="last">Pasādānaṃ tu daṭṭhabbā, ghaṭṭanārammaṇena hi.</gatha>
  <hangnum nr="482"/>
  <gatha type="1"> Calanaṃ viya taṃmajjhe, nipannāyuṇṇanābhiyā;</gatha>
  <gatha type="last">Pasādaghaṭṭanaṃ tattha, gahetvārammaṇaṃ pana.</gatha>
  <hangnum nr="483"/>
  <gatha type="1"> Manodhātukriyācittaṃ, bhavaṅgāvaṭṭanaṃ mataṃ;</gatha>
  <gatha type="last">Tassā suttānusāraṃva, vīthicittapavattanaṃ.</gatha>
  <hangnum nr="484"/>
  <gatha type="1"> Sīse panassa vijjhitvā, yūsapānaṃva cetaso;</gatha>
  <gatha type="last">Ārammaṇesu daṭṭhabbaṃ, javanassa pavattanaṃ.</gatha>
  <hangnum nr="485"/>
  <gatha type="1"> Punāgantvā  yathā sutta-jālamajjhe nipajjanaṃ;</gatha>
  <gatha type="last">Vatthuṃyeva ca nissāya, cittassa parivattanaṃ.</gatha>
  <hangnum nr="486"/>
  <gatha type="1"> Idaṃ tu pana opammaṃ, atthaṃ dīpeti kiṃ tu hi;</gatha>
  <gatha type="last">Ārammaṇena paṭhamaṃ, pasāde ghaṭṭite pana.</gatha>
  <hangnum nr="487"/>
  <gatha type="1"> Pasādavatthuto cittā, vatthusannissitaṃ mano;</gatha>
  <gatha type="last">Tato hi paṭhamaṃyeva, jāyatīti hi dīpitaṃ.</gatha>
  <hangnum nr="488"/>
  <gatha type="1"> Ekekārammaṇaṃ  dvīsu, dvīsu dvāresu sabbaso;</gatha>
  <gatha type="last">Āgacchati tenāpāthaṃ, ayamatthopi dīpito.</gatha>
  <hangnum nr="489"/>
  <gatha type="1"> Rūpaṃ cakkhupasādamhi, ghaṭṭitvā taṅkhaṇe pana;</gatha>
  <gatha type="last">Manodvāre tathāpātha-māgacchati nisaṃsayo.</gatha>
  <hangnum nr="490"/>
  <gatha type="1"> Khago yathā hi rukkhagge, nilīyantova sākhino;</gatha>
  <gatha type="last">Sākhaṃ ghaṭṭeti tassīdha, chāyā pharati bhūmiyaṃ.</gatha>
  <hangnum nr="491"/>
  <gatha type="1"> Sākhāya  ghaṭṭanacchāyā, pharaṇāni ca sabbaso;</gatha>
  <gatha type="last">Apubbācarimaṃ eka-kkhaṇasmiṃyeva jāyare.</gatha>
  <hangnum nr="492"/>
  <gatha type="1"> Evameva ca rūpassa, pasādassa ca ghaṭṭanaṃ;</gatha>
  <gatha type="last">Bhavaṅgacalanassāpi, paccayattena atthato.</gatha>
  <hangnum nr="493"/>
  <gatha type="1"> Tatheva ca manodvāre, āpāthagamanampi ca;</gatha>
  <gatha type="last">Apubbācarimaṃ eka-kkhaṇasmiṃyeva hotiti.</gatha>
  <hangnum nr="494"/>
  <gatha type="1"> Tato bhavaṅgaṃ chinditvā, cakkhudvāre yathākkamaṃ;</gatha>
  <gatha type="last">Āvajjane samuppanne, dassane sampaṭicchane.</gatha>
  <hangnum nr="495"/>
  <gatha type="1"> Santīraṇe samuppanne, tato voṭṭhabbanepi ca;</gatha>
  <gatha type="last">Kusalaṃ javanaṃ cittaṃ, tathākusalameva vā.</gatha>
  <hangnum nr="496"/>
  <gatha type="1"> Eso eva nayo sota-dvārādīsupi viññunā;</gatha>
  <gatha type="last">Avisesena viññeyyo, saddādīnaṃ tu ghaṭṭane.</gatha>
  <hangnum nr="497"/>
  <gatha type="1"> Dovārikopamādīni , etassatthassa dīpane;</gatha>
  <gatha type="last">Uddharitvāna tānettha, dassetabbāni viññunā.</gatha>
  <hangnum nr="498"/>
  <gatha type="1"> Asambhedena cakkhussa, rūpāpāthagamena ca;</gatha>
  <gatha type="last">Ālokanissayenāpi, samanakkārahetunā.</gatha>
  <hangnum nr="499"/>
  <gatha type="1"> Paccayehi panetehi, sametehi catūhipi;</gatha>
  <gatha type="last">Jāyate cakkhuviññāṇaṃ, sampayuttehi taṃ saha.</gatha>
  <hangnum nr="500"/>
  <gatha type="1"> Asambhedena sotassa, saddāpāthagamena ca;</gatha>
  <gatha type="last">Ākāsanissayenāpi, samanakkārahetunā.</gatha>
  <hangnum nr="501"/>
  <gatha type="1"> Paccayehi panetehi, sametehi catūhipi;</gatha>
  <gatha type="last">Jāyate sotaviññāṇaṃ, sampayuttehi taṃ saha.</gatha>
  <hangnum nr="502"/>
  <gatha type="1"> Asambhedena  ghānassa, gandhāpāthagamena ca;</gatha>
  <gatha type="last">Vāyosannissayenāpi, samanakkārahetunā.</gatha>
  <hangnum nr="503"/>
  <gatha type="1"> Paccayehi panetehi, sametehi catūhipi;</gatha>
  <gatha type="last">Jāyate ghānaviññāṇaṃ, sampayuttehi taṃ saha.</gatha>
  <hangnum nr="504"/>
  <gatha type="1"> Asambhedena jivhāya, rasāpāthagamena ca;</gatha>
  <gatha type="last">Āposannissayenāpi, samanakkārahetunā.</gatha>
  <hangnum nr="505"/>
  <gatha type="1"> Paccayehi panetehi, sametehi catūhipi;</gatha>
  <gatha type="last">Jāyate jivhāviññāṇaṃ, sampayuttehi taṃ saha.</gatha>
  <hangnum nr="506"/>
  <gatha type="1"> Asambhedena  kāyassa, phoṭṭhabbāpāthasaṅgamā;</gatha>
  <gatha type="last">Pathavīnissayenāpi, samanakkārahetunā.</gatha>
  <hangnum nr="507"/>
  <gatha type="1"> Paccayehi panetehi, sametehi catūhipi;</gatha>
  <gatha type="last">Jāyate kāyaviññāṇaṃ, sampayuttehi taṃ saha.</gatha>
  <hangnum nr="508"/>
  <gatha type="1"> Asambhedā manassāpi, dhammāpāthagamena ca;</gatha>
  <gatha type="last">Vatthusannissayenāpi, samanakkārahetunā.</gatha>
  <hangnum nr="509"/>
  <gatha type="1"> Paccayehi  panetehi, sametehi catūhipi;</gatha>
  <gatha type="last">Manoviññāṇamevaṃ tu, sampayuttehi jāyate.</gatha>
  <hangnum nr="510"/>
  <gatha type="1"> Mano bhavaṅgacittanti, veditabbaṃ vibhāvinā;</gatha>
  <gatha type="last">Āvajjanakriyācittaṃ, samanakkāroti saññitaṃ.</gatha>
  <hangnum nr="511"/>
  <gatha type="1"> Vatthusannissayenāti, nāyaṃ sabbattha gacchati;</gatha>
  <gatha type="last">Bhavaṃ tu pañcavokāraṃ, sandhāya kathito pana.</gatha>
  <hangnum nr="512"/>
  <gatha type="1"> Paṭisandhādicittāni, sabbānekūnavīsati;</gatha>
  <gatha type="last">Kāme dasa ca rūpesu, pañca cattārirūpisu.</gatha>
  <hangnum nr="513"/>
  <gatha type="1"> Kammaṃ  kammanimittañca, tathā gatinimittakaṃ;</gatha>
  <gatha type="last">Idaṃ hi tividhaṃ tesaṃ, ārammaṇamudīritaṃ.</gatha>
  <hangnum nr="514"/>
  <gatha type="1"> Kāmāvacarasandhīnaṃ, parittārammaṇaṃ mataṃ;</gatha>
  <gatha type="last">Paccuppannamatītaṃ vā, hoti natthi anāgataṃ.</gatha>
  <hangnum nr="515"/>
  <gatha type="1"> Aṭṭheva ca mahāpākā, tīṇi santīraṇāni ca;</gatha>
  <gatha type="last">Ekādasavidhaṃ cittaṃ, tadārammaṇasaññitaṃ.</gatha>
  <hangnum nr="516"/>
  <gatha type="1"> Ekādasavidhe citte, tadārammaṇasaññite;</gatha>
  <gatha type="last">Dasa puññavipākāni, ekaṃ hoti apuññajaṃ.</gatha>
  <hangnum nr="517"/>
  <gatha type="1"> Mahāpākā na jāyante, rūpārūpabhavadvaye;</gatha>
  <gatha type="last">Kāme rūpe bhave ceva, hoti santīraṇattayaṃ.</gatha>
  <hangnum nr="518"/>
  <gatha type="1"> Tadārammaṇacittāni, yāni vuttāni satthunā;</gatha>
  <gatha type="last">Tesu cittaṃ panekampi, rūpārūpabhavadvaye.</gatha>
  <hangnum nr="519"/>
  <gatha type="1"> Na tadārammaṇaṃ hutvā, pavattati kadācipi;</gatha>
  <gatha type="last">Kasmā na hoti ce tattha, bījassābhāvato pana.</gatha>
  <hangnum nr="520"/>
  <gatha type="1"> Paṭisandhibījaṃ natthettha, kāmāvacarasaññitaṃ;</gatha>
  <gatha type="last">Rūpādigocare tassa, bhaveyya janakaṃ tu yaṃ.</gatha>
  <hangnum nr="521"/>
  <gatha type="1"> Cakkhuviññāṇakādīnaṃ , natthitāpajjatīti ce;</gatha>
  <gatha type="last">Nindriyānaṃ pavattānu-bhāvato cittasambhavo.</gatha>
  <hangnum nr="522"/>
  <gatha type="1"> Ekantena yathā cetaṃ, tadārammaṇamānasaṃ;</gatha>
  <gatha type="last">Nappavattati sabbampi, rūpārūpabhavadvaye.</gatha>
  <hangnum nr="523"/>
  <gatha type="1"> Akāmāvacaradhammepi, tadetaṃ nānubandhati;</gatha>
  <gatha type="last">Kasmā ajanakattā hi, janakassāsamānato.</gatha>
  <hangnum nr="524"/>
  <gatha type="1"> Janakaṃ  tena tulyaṃ vā, kāmāvacarasaññitaṃ;</gatha>
  <gatha type="last">Kusalākusalādiṃ tu, javanaṃ anubandhati.</gatha>
  <hangnum nr="525"/>
  <gatha type="1"> Kāmāvacaradhammāpi , ye mahaggatagocarā;</gatha>
  <gatha type="last">Hutvā vattanti te cāpi, idaṃ nevānubandhati.</gatha>
  <hangnum nr="526"/>
  <gatha type="1"> Parittārammaṇattā ca, ekantena panassa hi;</gatha>
  <gatha type="last">Tathāparicitattā ca, nānubandhati sabbadā.</gatha>
  <hangnum nr="527"/>
  <gatha type="1"> Kiṃ tena yuttivādena, vuttaṃ aṭṭhakathāsu hi;</gatha>
  <gatha type="last">Tadārammaṇacittāni, ekādasapi sabbaso.</gatha>
  <hangnum nr="528"/>
  <gatha type="1"> Nāmagottaṃ panārabbha, javane javitepi ca;</gatha>
  <gatha type="last">Tadārammaṇaṃ na gaṇhanti, rūpārūpabhavesu vā.</gatha>
  <hangnum nr="529"/>
  <gatha type="1"> Yadā paññattimārabbha, javane javitepi vā;</gatha>
  <gatha type="last">Tathā vipassanāyāpi, lakkhaṇārammaṇāya ca.</gatha>
  <hangnum nr="530"/>
  <gatha type="1"> Tadārammaṇā na labbhanti, micchattaniyatesupi;</gatha>
  <gatha type="last">Na lokuttaradhammepi, ārabbha javane gate.</gatha>
  <hangnum nr="531"/>
  <gatha type="1"> Tathā mahaggate dhamme, ārabbha javane pana;</gatha>
  <gatha type="last">Paṭisambhidāñāṇāni, ārabbha javitepi ca.</gatha>
  <hangnum nr="532"/>
  <gatha type="1"> Manodvārepi sabbesaṃ, javanānamanantaraṃ;</gatha>
  <gatha type="last">Tadārammaṇacittāni, bhavanti anupubbato.</gatha>
  <hangnum nr="533"/>
  <gatha type="1"> Na  vijjati manodvāre, ghaṭṭanārammaṇassa hi;</gatha>
  <gatha type="last">Kathaṃ bhavaṅgato hoti, vuṭṭhānaṃ pana cetaso.</gatha>
  <hangnum nr="534"/>
  <gatha type="1"> Manodvārepi āpātha-māgacchanteva gocarā;</gatha>
  <gatha type="last">Ghaṭṭanāya vinā tasmā, cittānaṃ hoti sambhavo.</gatha>
  <hangnum nr="535"/>
  <gatha type="1"> Dvādasāpuññacittānaṃ , vipākā sattasattati;</gatha>
  <gatha type="last">Bhavanti caturāsīti, pāpapākā pavattiyaṃ.</gatha>
  <hangnum nr="536"/>
  <gatha type="1"> Ekādasavidhānaṃ tu, hitvā uddhaccamānasaṃ;</gatha>
  <gatha type="last">Ekādasavidhā ceva, bhavanti paṭisandhiyo.</gatha>
  <hangnum nr="537"/>
  <gatha type="1"> Kriyacittesu sabbesu, javanaṃ na ca hoti yaṃ;</gatha>
  <gatha type="last">Taṃ ve karaṇamattattā, vātapupphasamaṃ mataṃ.</gatha>
  <hangnum nr="538"/>
  <gatha type="1"> Javanattaṃ tu sampattaṃ, kiccasādhanato pana;</gatha>
  <gatha type="last">Chinnamūlassa rukkhassa, pupphaṃva aphalaṃ siyā.</gatha>
  <hangnum nr="539"/>
  <gatha type="1"> Paṭicca pana etasmā, phalametīti paccayo;</gatha>
  <gatha type="last">Yo dhammo yassa dhammassa, ṭhitiyuppattiyāpi vā.</gatha>
  <hangnum nr="540"/>
  <gatha type="1"> Upakāro hi so tassa, paccayoti pavuccati;</gatha>
  <gatha type="last">Sambhavopabhavo hetu, kāraṇaṃ paccayo mato.</gatha>
  <hangnum nr="541"/>
  <gatha type="1"> Lobhādi pana yo dhammo, mūlaṭṭhenupakārako;</gatha>
  <gatha type="last">Hetūti pana so dhammo, viññātabbo vibhāvinā.</gatha>
  <hangnum nr="542"/>
  <gatha type="1"> Lobho doso ca moho ca,</gatha>
  <gatha type="2">Tathālobhādayo tayo;</gatha>
  <gatha type="3">Chaḷeva hetuyo honti,</gatha>
  <gatha type="last">Jātito navadhā siyuṃ.</gatha>
  <hangnum nr="543"/>
  <gatha type="1"> Dhammānaṃ kusalādīnaṃ, kusalādittasādhako;</gatha>
  <gatha type="last">Mūlaṭṭhoti vadantevaṃ, eke ācariyā pana.</gatha>
  <hangnum nr="544"/>
  <gatha type="1"> Evaṃ  sante tu hetūnaṃ, taṃsamuṭṭhānarūpisu;</gatha>
  <gatha type="last">Hetupaccayatā neva, sampajjati kadācipi.</gatha>
  <hangnum nr="545"/>
  <gatha type="1"> Na hi te pana rūpānaṃ, sādhenti kusalādikaṃ;</gatha>
  <gatha type="last">Na tesaṃ pana rūpānaṃ, paccayā na ca honti te.</gatha>
  <hangnum nr="546"/>
  <gatha type="1"> Tasmā  hi kusalādīnaṃ, kusalādittasādhako;</gatha>
  <gatha type="last">Mūlaṭṭhoti na gantabbo, viññunā samayaññunā.</gatha>
  <hangnum nr="547"/>
  <gatha type="1"> Suppatiṭṭhitabhāvassa, sādhanenupakārako;</gatha>
  <gatha type="last">Mūlaṭṭhoti ca hetūnaṃ, viññātabbo vibhāvinā.</gatha>
  <hangnum nr="548"/>
  <gatha type="1"> Kusalākusalā hetū, kriyāhetū ca sabbaso;</gatha>
  <gatha type="last">Dhammānaṃ sampayuttānaṃ, taṃsamuṭṭhānarūpinaṃ.</gatha>
  <hangnum nr="549"/>
  <gatha type="1"> Hetupaccayataṃ yātā, pañcavokārabhūmiyaṃ;</gatha>
  <gatha type="last">Sampayuttānamevete, catuvokārabhūmiyaṃ.</gatha>
  <hangnum nr="550"/>
  <gatha type="1"> Kāme vipākahetūpi, kāmāvacarabhūmiyaṃ;</gatha>
  <gatha type="last">Attanā sampayuttānaṃ, paṭisandhikkhaṇe pana.</gatha>
  <hangnum nr="551"/>
  <gatha type="1"> Kaṭattārūpajātānaṃ, tatheva ca pavattiyaṃ;</gatha>
  <gatha type="last">Cittajānañca rūpānaṃ, hetupaccayataṃ gatā.</gatha>
  <hangnum nr="552"/>
  <gatha type="1"> Rūpe vipākahetu ca, rūpāvacarabhūmiyaṃ;</gatha>
  <gatha type="last">Tathā vuttappakārānaṃ, honti te hetupaccayā.</gatha>
  <hangnum nr="553"/>
  <gatha type="1"> Hetuyo pañcavokāre, lokuttaravipākajā;</gatha>
  <gatha type="last">Cittajānañca rūpānaṃ, sampayuttānameva ca.</gatha>
  <hangnum nr="554"/>
  <gatha type="1"> Te hetupaccayā honti, catuvokārabhūmiyaṃ;</gatha>
  <gatha type="last">Bhavanti sampayuttānaṃ, itare ca sabhūmiyaṃ.</gatha>
  <hangnum nr="555"/>
  <gatha type="1"> Hetuttho hetuyo ceva, hetupaccayasambhavo;</gatha>
  <gatha type="last">Evameva ca viññeyyo, sañjātasukhahetunā.</gatha>
  <hangnum nr="556"/>
  <gatha type="1"> Chando  cittañca vīriyaṃ, vīmaṃsā cāti satthunā;</gatha>
  <gatha type="last">Lokādhipatinā vuttā, catudhādhipatī siyuṃ.</gatha>
  <hangnum nr="557"/>
  <gatha type="1"> Chandaṃ  tu jeṭṭhakaṃ katvā, chandaṃ katvā dhuraṃ pana;</gatha>
  <gatha type="last">Cittassuppattikālasmiṃ, chandādhipati nāmaso.</gatha>
  <hangnum nr="558"/>
  <gatha type="1"> Eseva ca nayo ñeyyo, sesesupi ca tīsupi;</gatha>
  <gatha type="last">Adhippatīti niddiṭṭho, jeṭṭhaṭṭhenupakārako.</gatha>
  <hangnum nr="559"/>
  <gatha type="1"> Sumatimativibodhanaṃ vicittaṃ,</gatha>
  <gatha type="2">Kumatimatindhanapāvakaṃ padhānaṃ;</gatha>
  <gatha type="3">Imamatimadhuraṃ avedi yo yo,</gatha>
  <gatha type="last">Jinavacanaṃ sakalaṃ avedi so so.</gatha>
  <centered>Iti abhidhammāvatāre pakiṇṇakaniddeso nāma</centered>
  <centered>Aṭṭhamo paricchedo.</centered>
</text>
