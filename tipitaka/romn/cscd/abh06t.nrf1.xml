<?xml version="1.0" encoding="utf-8"?>
<text>
  <chapter>1. Paṭhamo paricchedo</chapter>
  <subhead>Cittaniddeso</subhead>
  <hangnum nr="8"/>
  <gatha type="1"> Cittaṃ  cetasikaṃ rūpaṃ, nibbānanti niruttaro;</gatha>
  <gatha type="last">Catudhā desayī dhamme, catusaccappakāsano.</gatha>
  <paragraph>Tattha cittanti visayavijānanaṃ cittaṃ, tassa pana ko vacanattho? Vuccate – sabbasaṅgāhakavasena pana cintetīti cittaṃ, attasantānaṃ vā cinotītipi cittaṃ.</paragraph>
  <hangnum nr="9"/>
  <gatha type="1"> Vicittakaraṇā  cittaṃ, attano cittatāya vā;</gatha>
  <gatha type="2">Paññattiyampi viññāṇe, vicitte cittakammake;</gatha>
  <gatha type="last">Cittasammuti daṭṭhabbā, viññāṇe idha viññunā.</gatha>
  <paragraph>Taṃ pana sārammaṇato ekavidhaṃ, savipākāvipākato duvidhaṃ. Tattha savipākaṃ nāma kusalākusalaṃ, avipākaṃ abyākataṃ. Kusalākusalābyākatajātibhedato tividhaṃ.</paragraph>
  <paragraph>Tattha kusalanti panetassa ko vacanattho?</paragraph>
  <hangnum nr="10"/>
  <gatha type="1"> Kucchitānaṃ salanato, kusānaṃ lavanena vā;</gatha>
  <gatha type="last">Kusena lātabbattā vā, kusalanti pavuccati.</gatha>
  <hangnum nr="11"/>
  <gatha type="1"> Cheke kusalasaddoyaṃ, ārogye anavajjake;</gatha>
  <gatha type="last">Diṭṭho iṭṭhavipākepi, anavajjādike idha.</gatha>
  <paragraph>Tasmā anavajjaiṭṭhavipākalakkhaṇaṃ kusalaṃ, akusalaviddhaṃsanarasaṃ, vodānapaccupaṭṭhānaṃ. Vajjapaṭipakkhattā anavajjalakkhaṇaṃ vā kusalaṃ, vodānabhāvarasaṃ, iṭṭhavipākapaccupaṭṭhānaṃ, yonisomanasikārapadaṭṭhānaṃ. Sāvajjāniṭṭhavipākalakkhaṇamakusalaṃ. Tadubhayaviparītalakkhaṇamabyākataṃ, avipākārahaṃ vā.</paragraph>
  <paragraph>Tattha  kusalacittaṃ ekavīsatividhaṃ hoti, tadidaṃ bhūmito catubbidhaṃ hoti – kāmāvacaraṃ, rūpāvacaraṃ, arūpāvacaraṃ, lokuttarañceti.</paragraph>
  <paragraph>Tattha kāmāvacarakusalacittaṃ bhūmito ekavidhaṃ, savatthukāvatthukabhedato duvidhaṃ, hīnamajjhimapaṇītabhedato tividhaṃ, somanassupekkhāñāṇappayogabhedato aṭṭhavidhaṃ hoti. Seyyathidaṃ – somanassasahagataṃ ñāṇasampayuttaṃ asaṅkhārikamekaṃ, sasaṅkhārikamekaṃ, somanassasahagataṃ ñāṇavippayuttaṃ asaṅkhārikamekaṃ, sasaṅkhārikamekaṃ, upekkhāsahagataṃ ñāṇasampayuttaṃ asaṅkhārikamekaṃ, sasaṅkhārikamekaṃ, upekkhāsahagataṃ ñāṇavippayuttaṃ asaṅkhārikamekaṃ, sasaṅkhārikamekanti idaṃ aṭṭhavidhampi kāmāvacarakusalacittaṃ nāma.</paragraph>
  <hangnum nr="12"/>
  <gatha type="1"> Uddānato duve kāmā, klesavatthuvasā pana;</gatha>
  <gatha type="last">Kileso chandarāgova, vatthu tebhūmavaṭṭakaṃ.</gatha>
  <hangnum nr="13"/>
  <gatha type="1"> Kilesakāmo  kāmeti, vatthu kāmīyatīti ca;</gatha>
  <gatha type="last">Sijjhati duvidhopesa, kāmo vo kārakadvaye.</gatha>
  <hangnum nr="14"/>
  <gatha type="1"> Yasmiṃ  pana padese so, kāmoyaṃ duvidhopi ca;</gatha>
  <gatha type="last">Sampattīnaṃ vasenāva-caratīti ca so pana.</gatha>
  <hangnum nr="15"/>
  <gatha type="1"> Padeso catupāyānaṃ, channaṃ devānameva ca;</gatha>
  <gatha type="last">Manussānaṃ vaseneva, ekādasavidho pana.</gatha>
  <hangnum nr="16"/>
  <gatha type="1"> Kāmovacaratītettha, kāmāvacarasaññito;</gatha>
  <gatha type="last">Assābhilakkhitattā hi, sasatthāvacaro viya.</gatha>
  <hangnum nr="17"/>
  <gatha type="1"> Svāyaṃ rūpabhavo rūpaṃ, evaṃ kāmoti saññito;</gatha>
  <gatha type="last">Uttarassa padasseva, lopaṃ katvā udīrito.</gatha>
  <hangnum nr="18"/>
  <gatha type="1"> Tasmiṃ  kāme idaṃ cittaṃ, sadāvacaratīti ca;</gatha>
  <gatha type="last">Kāmāvacaramiccevaṃ, kathitaṃ kāmaghātinā.</gatha>
  <hangnum nr="19"/>
  <gatha type="1"> Paṭisandhiṃ bhave kāme, avacārayatīti vā;</gatha>
  <gatha type="last">Kāmāvacaramiccevaṃ, pariyāpannanti tatra vā.</gatha>
  <hangnum nr="20"/>
  <gatha type="1"> Idaṃ aṭṭhavidhaṃ cittaṃ, kāmāvacarasaññitaṃ;</gatha>
  <gatha type="last">Dasapuññakriyavatthu-vaseneva pavattati.</gatha>
  <hangnum nr="21"/>
  <gatha type="1"> Dānaṃ sīlaṃ bhāvanā pattidānaṃ,</gatha>
  <gatha type="2">Veyyāvaccaṃ desanā cānumodo;</gatha>
  <gatha type="3">Diṭṭhijjuttaṃ saṃsuticcāpacāyo,</gatha>
  <gatha type="last">Ñeyyo evaṃ puññavatthuppabhedo.</gatha>
  <hangnum nr="22"/>
  <gatha type="1"> Gacchanti saṅgahaṃ dāne, pattidānānumodanā;</gatha>
  <gatha type="last">Tathā sīlamaye puññe, veyyāvaccāpacāyanā.</gatha>
  <hangnum nr="23"/>
  <gatha type="1"> Desanā savanaṃ diṭṭhi-ujukā bhāvanāmaye;</gatha>
  <gatha type="last">Puna tīṇeva sambhonti, dasa puññakriyāpi ca.</gatha>
  <hangnum nr="24"/>
  <gatha type="1"> Sabbānussatipuññañca, pasaṃsā saraṇattayaṃ;</gatha>
  <gatha type="last">Yanti diṭṭhijukammasmiṃ, saṅgahaṃ natthi saṃsayo.</gatha>
  <hangnum nr="25"/>
  <gatha type="1"> Purimā  muñcanā ceva, parā tissopi cetanā;</gatha>
  <gatha type="last">Hoti dānamayaṃ puññaṃ, evaṃ sesesu dīpaye.</gatha>
  <paragraph>Idāni assa panaṭṭhavidhassāpi kāmāvacarakusalacittassa ayamuppattikkamo veditabbo. Yadā hi yo deyyadhammappaṭiggāhakādisampattiṃ, aññaṃ vā somanassahetuṃ āgamma haṭṭhapahaṭṭho ‘‘atthi dinna’’nti ādinayappavattaṃ sammādiṭṭhiṃ purakkhatvā parehi anussāhito dānādīni puññāni karoti, tadāssa somanassasahagataṃ ñāṇasampayuttaṃ  asaṅkhārikaṃ  paṭhamaṃ mahākusalacittaṃ uppajjati. Yadā pana vuttanayeneva haṭṭhapahaṭṭho sammādiṭṭhiṃ purakkhatvā parehi ussāhito karoti, tadāssa tameva cittaṃ sasaṅkhārikaṃ hoti. Imasmiṃ panatthe saṅkhāroti attano vā parassa vā pavattassa pubbappayogassādhivacanaṃ. Yadā pana ñātijanassa paṭipattidassanena jātaparicayā bālakā bhikkhū disvā somanassajātā sahasā yaṃ kiñci hatthagataṃ dadanti vā vandanti vā, tadā tesaṃ tatiyacittamuppajjati. Yadā pana te ‘‘detha vandatha, ayye’’ti vadanti, evaṃ ñātijanena ussāhitā hutvā hatthagataṃ dadanti vā vandanti vā, tadā tesaṃ catutthacittamuppajjati. Yadā pana deyyadhammappaṭiggāhakādīnaṃ asampattiṃ vā aññesaṃ vā somanassahetūnaṃ abhāvaṃ āgamma catūsupi vikappesu somanassarahitā honti, tadā sesāni cattāri upekkhāsahagatāni uppajjanti. Evaṃ somanassupekkhāñāṇappayogabhedato aṭṭhavidhaṃ kāmāvacarakusalacittaṃ veditabbaṃ.</paragraph>
  <hangnum nr="26"/>
  <gatha type="1"> Dasapuññakriyādīnaṃ, vasena ca bahūnipi;</gatha>
  <gatha type="last">Etāni pana cittāni, bhavantīti pakāsaye.</gatha>
  <hangnum nr="27"/>
  <gatha type="1"> Sattarasa sahassāni, dve satāni asīti ca;</gatha>
  <gatha type="last">Kāmāvacarapuññāni, bhavantīti viniddise.</gatha>
  <paragraph>Taṃ pana yathānurūpaṃ kāmāvacarasugatiyaṃ bhavabhogasampattiṃ abhinipphādeti.</paragraph>
  <paragraph>Itaresu pana rūpāvacarakusalacittaṃ savatthukato ekavidhaṃ, dvīsu bhavesu uppajjanato duvidhaṃ, hīnamajjhimapaṇītabhedato tividhaṃ, paṭipadādibhedato catubbidhaṃ, jhānaṅgayogabhedato pañcavidhaṃ. Seyyathidaṃ – kāmacchandabyāpādathinamiddhauddhaccakukkuccavicikicchāvippahīnaṃ vitakkavicārapītisukhacittekaggatāsampayuttaṃ  paṭhamaṃ, vitakkavippahīnaṃ vicārapītisukhacittekaggatāsampayuttaṃ  dutiyaṃ, vitakkavicāravippahīnaṃ pītisukhacittekaggatāsampayuttaṃ tatiyaṃ, vitakkavicārapītivippahīnaṃ sukhacittekaggatāsampayuttaṃ catutthaṃ, vitakkavicārapītisukhavippahīnaṃ upekkhācittekaggatāsampayuttaṃ pañcamanti idaṃ pañcavidhaṃ  rūpāvacarakusalacittaṃ nāma.</paragraph>
  <paragraph>Taṃ pana yathāsambhavaṃ pathavīkasiṇādīsu ārammaṇesu pavattivasena anekavidhaṃ hoti. Sabbaṃ panetaṃ rūpāvacarabhāvanāpuññavasappavattaṃ yathānurūpaṃ rūpāvacarūpapattinipphādakaṃ hoti. Evaṃ tāva rūpāvacarakusalaṃ veditabbaṃ.</paragraph>
  <paragraph>Sesesu pana dvīsu arūpāvacarakusalacittaṃ tāva upekkhāvedanāyogabhedato ekavidhaṃ, savatthukāvatthukabhedato duvidhaṃ, hīnamajjhimapaṇītabhedato tividhaṃ, ārammaṇabhedato catubbidhaṃ. Kasiṇugghāṭimākāsaṃ, tattha pavattaviññāṇaṃ, tassa apagamo, ākiñcaññāyatananti idamassa catubbidhamārammaṇaṃ. Yathāpaṭipāṭiyā etassārammaṇassa bhedato catubbidhaṃ hoti. Seyyathidaṃ – sabbaso rūpasaññānaṃ samatikkamā paṭighasaññānaṃ atthaṅgamā nānattasaññānaṃ amanasikārā ākāsānañcāyatanasaññāsahagataṃ, viññāṇañcāyatanasaññāsahagataṃ, ākiñcaññāyatanasaññāsahagataṃ, nevasaññānāsaññāyatanasaññāsahagatanti idaṃ catubbidhaṃ arūpāvacarakusalacittaṃ nāma. Sabbaṃ panetaṃ arūpāvacarabhāvanāpuññavasappavattaṃ yathānurūpaṃ arūpūpapattinipphādakaṃ hoti. Evaṃ arūpāvacarakusalacittaṃ veditabbaṃ.</paragraph>
  <paragraph>Itaraṃ pana lokuttarakusalacittaṃ nibbānārammaṇato ekavidhaṃ, niyatāniyatavatthukabhedato duvidhaṃ, tīhi vimokkhamukhehi pattabbato tividhaṃ, catumaggayogabhedato catubbidhaṃ . Seyyathidaṃ – sakkāyadiṭṭhivicikicchāsīlabbataparāmāsasaññojanappahānakaraṃ sotāpattimaggacittaṃ, rāgadosamohānaṃ tanuttakaraṃ sakadāgāmimaggacittaṃ, kāmarāgabyāpādānaṃ niravasesappahānakaraṃ anāgāmimaggacittaṃ, rūparāgaarūparāgamānauddhaccaavijjāpahānakaraṃ arahattamaggacittanti idaṃ catubbidhaṃ lokuttarakusalacittaṃ nāma. Ekekaṃ panettha jhānaṅgayogabhedato pañcavidhaṃ hoti, tasmā vīsatividhaṃ hoti. Sabbaṃ panetaṃ lokuttarabhāvanāpuññavasappavattaṃ maggānurūpaphalappavattiyā cattāro ariyapuggale abhinipphādeti. Evaṃ lokuttarakusalaṃ veditabbaṃ.</paragraph>
  <hangnum nr="28"/>
  <gatha type="1"> Kāme  aṭṭheva rūpe ca, pañca cattārirūpisu;</gatha>
  <gatha type="last">Cattārānuttarānevaṃ, kusalānekavīsati.</gatha>
  <hangnum nr="29"/>
  <gatha type="1"> Kusalākusalāpagatena satā,</gatha>
  <gatha type="2">Kusale kusalena ca yaṃ kusalaṃ;</gatha>
  <gatha type="3">Catubhūmigataṃ muninā vasinā,</gatha>
  <gatha type="last">Lapitaṃ lapitaṃ sakalampi mayā.</gatha>
  <paragraph>Akusalaṃ pana bhūmito ekavidhaṃ kāmāvacarameva, niyatāniyatavatthuvasena ca ekahetukaduhetukavasena ca paṭisandhijanakājanakavasena ca duvidhaṃ, tīhi vedanāhi yogato ca lobhamūlaṃ dosamūlaṃ mohamūlanti mūlato ca tividhaṃ hoti. Tattha lobhamūlaṃ pana somanassupekkhādiṭṭhippayogabhedato aṭṭhavidhaṃ hoti. Seyyathidaṃ – somanassasahagataṃ diṭṭhigatasampayuttaṃ asaṅkhārikamekaṃ, sasaṅkhārikamekaṃ, somanassasahagataṃ diṭṭhigatavippayuttaṃ asaṅkhārikamekaṃ, sasaṅkhārikamekaṃ, upekkhāsahagataṃ diṭṭhigatasampayuttaṃ asaṅkhārikamekaṃ, sasaṅkhārikamekaṃ, upekkhāsahagataṃ diṭṭhigatavippayuttaṃ asaṅkhārikamekaṃ, sasaṅkhārikamekanti.</paragraph>
  <paragraph>Yadā  hi ‘‘natthi kāmesu ādīnavo’’tiādinā nayena micchādiṭṭhiṃ purakkhatvā kevalaṃ haṭṭhatuṭṭho kāme vā paribhuñjati, diṭṭhamaṅgalādīni vā sārato pacceti sabhāvatikkheneva anussāhitena cittena, tadāssa paṭhamaṃ akusalacittaṃ uppajjati. Yadā pana mandena samussāhitena, tadā dutiyaṃ. Yadā micchādiṭṭhiṃ apurakkhatvā kevalaṃ haṭṭhatuṭṭho methunaṃ dhammaṃ vā paribhuñjati, parasampattiṃ vā abhijjhāyati, parassa bhaṇḍaṃ vā harati sabhāvatikkheneva anussāhitena cittena, tadā tatiyaṃ. Yadā mandena samussāhitena, tadā catutthaṃ uppajjati. Yadā pana kāmānaṃ vā asampattiṃ āgamma aññesaṃ vā somanassahetūnaṃ abhāvena catūsupi vikappesu somanassarahitā honti, tadā sesāni cattāri upekkhāsahagatāni uppajjantīti. Evaṃ somanassupekkhādiṭṭhippayogabhedato aṭṭhavidhaṃ lobhamūlaṃ veditabbaṃ.</paragraph>
  <paragraph>Dosamūlaṃ pana ekantasavatthukato ekavidhaṃ, asaṅkhārasasaṅkhārabhedato duvidhaṃ domanassasahagataṃ paṭighasampayuttaṃ asaṅkhāraṃ, sasaṅkhāranti. Assa pana pāṇātipātādīsu tikkhamandappavattikāle uppatti veditabbā.</paragraph>
  <paragraph>Mohamūlampi vicikicchuddhaccayogato duvidhaṃ hoti upekkhāsahagataṃ vicikicchāsampayuttaṃ, upekkhāsahagataṃ uddhaccasampayuttanti. Tassa asanniṭṭhānavikkhepakālesu pavatti veditabbāti.</paragraph>
  <paragraph>Evaṃ tāva dvādasavidhaṃ akusalacittaṃ veditabbaṃ, sabbaṃ panetaṃ yathānurūpaṃ apāyesu upapattiyā, sugatiyampi dukkhavisesassa abhinipphādakaṃ hoti.</paragraph>
  <hangnum nr="30"/>
  <gatha type="1"> Lobhamūlavasenaṭṭha, dosamūlavasā duve;</gatha>
  <gatha type="last">Mohamūlavasena dve, evaṃ dvādasadhā siyuṃ.</gatha>
  <hangnum nr="31"/>
  <gatha type="1"> Pāpāpāpesvapāpena , yaṃ vuttaṃ pāpamānasaṃ;</gatha>
  <gatha type="last">Pāpāpāpappahīnena, taṃ mayā samudāhaṭaṃ.</gatha>
  <paragraph>Itaraṃ pana abyākatamavipākārahato ekavidhaṃ hoti, jātibhedato duvidhaṃ vipākacittaṃ kiriyacittanti. Tattha vipākacittaṃ bhūmibhedato catubbidhaṃ kāmāvacaraṃ rūpāvacaraṃ arūpāvacaraṃ lokuttaranti. Tattha kāmāvacaraṃ duvidhaṃ kusalavipākaṃ akusalavipākanti. Kusalavipākaṃ duvidhaṃ sahetukamahetukañceti.</paragraph>
  <paragraph>Tattha sahetukavipākacittaṃ sakakusalaṃ viya somanassupekkhāñāṇappayogabhedato aṭṭhavidhaṃ. Seyyathidaṃ – somanassasahagataṃ ñāṇasampayuttaṃ asaṅkhāraṃ, sasaṅkhāraṃ, somanassasahagataṃ ñāṇavippayuttaṃ asaṅkhāraṃ, sasaṅkhāraṃ, upekkhāsahagataṃ ñāṇasampayuttaṃ asaṅkhāraṃ, sasaṅkhāraṃ, upekkhāsahagataṃ ñāṇavippayuttaṃ asaṅkhāraṃ, sasaṅkhāranti idaṃ aṭṭhavidhaṃ sahetukavipākaṃ nāma.</paragraph>
  <paragraph>Yathā panassa kusalaṃ dānādivasena chasu ārammaṇesu pavattati, na idaṃ tathā. Idaṃ hi paṭisandhibhavaṅgacutitadārammaṇavasena parittadhammapariyāpannesuyeva chasu ārammaṇesu pavattati. Sampayuttadhammānañca visese asatipi ādāsatalādīsu mukhanimittaṃ viya nirussāhaṃ vipākaṃ, mukhaṃ viya saussāhaṃ kusalanti veditabbaṃ. Imesaṃ pana vipaccanaṭṭhānaṃ veditabbaṃ. Imāni hi paṭisandhibhavaṅgacutitadārammaṇāni hutvā vipaccanti.</paragraph>
  <hangnum nr="32"/>
  <gatha type="1"> Kāmāvacaradevānaṃ , manussānaṃ ime pana;</gatha>
  <gatha type="last">Duhetukatihetūnaṃ, bhavanti paṭisandhiyo.</gatha>
  <hangnum nr="33"/>
  <gatha type="1"> Tato pavattiyaṃ hutvā, bhavaṅgaṃ yāvatāyukaṃ;</gatha>
  <gatha type="last">Balavārammaṇe hutvā, tadārammaṇameva ca.</gatha>
  <hangnum nr="34"/>
  <gatha type="1"> Tato  maraṇakālasmiṃ, cuti hutvā pavattare;</gatha>
  <gatha type="last">Evaṃ catūsu ṭhānesu, vipaccantīti niddise.</gatha>
  <hangnum nr="35"/>
  <gatha type="1"> Sabhūmikusaleheva, mahāpākā samā vinā;</gatha>
  <gatha type="last">Kammadvārañca kammañca, puññānaṃ kriyavatthukaṃ.</gatha>
  <hangnum nr="36"/>
  <gatha type="1"> Aviññattijanattā hi, avipākasabhāvato;</gatha>
  <gatha type="last">Appavattanato ceva, pākā puññehi no samā.</gatha>
  <hangnum nr="37"/>
  <gatha type="1"> Parittārammaṇattā hi, tesamekantato pana;</gatha>
  <gatha type="last">Karuṇāmuditā tesu, na jāyanti kadācipi.</gatha>
  <hangnum nr="38"/>
  <gatha type="1"> Tathā viratiyo tisso, na panetesu jāyare;</gatha>
  <gatha type="last">Pañca sikkhāpadā vuttā, kusalāti hi satthunā.</gatha>
  <hangnum nr="39"/>
  <gatha type="1"> Tathādhipatinopettha, na santīti viniddise;</gatha>
  <gatha type="last">Chandādīni dhuraṃ katvā, anuppajjanato pana.</gatha>
  <hangnum nr="40"/>
  <gatha type="1"> Asaṅkhārasasaṅkhāra-vidhānaṃ pana puññato;</gatha>
  <gatha type="last">Ñeyyaṃ paccayato ceva, vipākesu ca viññunā.</gatha>
  <hangnum nr="41"/>
  <gatha type="1"> Hīnādīnaṃ vipākattā, puññānaṃ puññavādinā;</gatha>
  <gatha type="last">Hīnādayo bhavantīti, vipākā paridīpitā.</gatha>
  <hangnum nr="42"/>
  <gatha type="1"> Idaṃ aṭṭhavidhaṃ cittaṃ, ekantena savatthukaṃ;</gatha>
  <gatha type="last">Jāyate kāmalokasmiṃ, na panaññattha jāyate.</gatha>
  <paragraph type="unindented">Evaṃ tāva sahetukavipākacittaṃ veditabbaṃ.</paragraph>
  <paragraph>Ahetukavipākacittaṃ pana alobhādihetuvirahitaṃ upekkhāsahagataṃ cakkhuviññāṇaṃ, upekkhāsahagataṃ sotaviññāṇaṃ, upekkhāsahagataṃ ghānaviññāṇaṃ, upekkhāsahagataṃ jivhāviññāṇaṃ, sukhasahagataṃ kāyaviññāṇaṃ, upekkhāsahagataṃ ahetukamanodhātusampaṭicchanaṃ, somanassasahagataṃ ahetukamanoviññāṇadhātusantīraṇaṃ , upekkhāsahagataṃ ahetukamanoviññāṇadhātusantīraṇanti idaṃ pana aṭṭhavidhaṃ ahetukavipākacittaṃ nāma.</paragraph>
  <paragraph>Idaṃ pana aṭṭhavidhaṃ niyatavatthukato ekavidhaṃ, niyatāniyatārammaṇato duvidhaṃ. Tattha viññāṇapañcakaṃ niyatārammaṇaṃ, sesattayaṃ aniyatārammaṇaṃ. Sukhasomanassupekkhāvedanāyogato tividhaṃ. Tattha sukhasahagataṃ kāyaviññāṇaṃ, dviṭṭhānikaṃ santīraṇaṃ somanassupekkhāyuttaṃ, sesamupekkhāyuttanti.</paragraph>
  <paragraph>Diṭṭhārammaṇasutārammaṇamutārammaṇadiṭṭhasutamutārammaṇadiṭṭha-sutamutaviññātārammaṇavasena pañcavidhaṃ. Tattha diṭṭhārammaṇaṃ cakkhuviññāṇaṃ, sutārammaṇaṃ  sotaviññāṇaṃ, mutārammaṇaṃ ghānajivhākāyaviññāṇattayaṃ, diṭṭhasutamutārammaṇaṃ manodhātusampaṭicchanaṃ, diṭṭhasutamutaviññātārammaṇaṃ sesamanoviññāṇadhātudvayanti.</paragraph>
  <paragraph>Vatthuto chabbidhaṃ. Kathaṃ? Cakkhuviññāṇassa cakkhumeva vatthu, tathā sotaghānajivhākāyaviññāṇānaṃ sotaghānajivhākāyavatthu, avasesattayassa hadayavatthumevāti.</paragraph>
  <paragraph>Ārammaṇato sattavidhaṃ hoti. Kathaṃ? Rūpārammaṇameva cakkhuviññāṇaṃ, tathā saddagandharasaphoṭṭhabbārammaṇāni paṭipāṭiyā sotaghānajivhākāyaviññāṇāni, rūpādipañcārammaṇā manodhātu, sesamanoviññāṇadhātudvayaṃ chaḷārammaṇanti.</paragraph>
  <paragraph>Taṃ sabbaṃ pana ahetukavipākacittaṃ kiccato aṭṭhavidhaṃ hoti. Kathaṃ? Dassanakiccaṃ cakkhuviññāṇaṃ, savanaghāyanasāyanaphusanasampaṭicchanasantīraṇatadārammaṇakiccāni avasesāni.</paragraph>
  <paragraph>Tattha  cakkhuto pavattaṃ viññāṇaṃ, cakkhumhi sannissitaṃ viññāṇanti vā cakkhuviññāṇaṃ, tathā sotaviññāṇādīni. Tattha cakkhusannissitarūpavijānanalakkhaṇaṃ cakkhuviññāṇaṃ , rūpamattārammaṇarasaṃ, rūpābhimukhabhāvapaccupaṭṭhānaṃ, rūpārammaṇāya kiriyāmanodhātuyā apagamapadaṭṭhānaṃ. Tathā sotaghānajivhākāyaviññāṇāni sotādisannissitasaddādivijānanalakkhaṇāni, saddādimattārammaṇarasāni, saddādīsu abhimukhabhāvapaccupaṭṭhānāni, saddādiārammaṇānaṃ kiriyāmanodhātūnaṃ apagamapadaṭṭhānāni. Manodhātusampaṭicchanaṃ pana cakkhuviññāṇādīnaṃ anantarā rūpādivijānanalakkhaṇaṃ, rūpādisampaṭicchanarasaṃ, tathābhāvapaccupaṭṭhānaṃ, cakkhuviññāṇādīnaṃ apagamapadaṭṭhānaṃ.</paragraph>
  <paragraph>Sesā pana dve ahetukamanoviññāṇadhātuyo chaḷārammaṇavijānanalakkhaṇā, santīraṇādirasā, tathābhāvapaccupaṭṭhānā, hadayavatthupadaṭṭhānāti veditabbā. Tattha paṭhamā ekantamiṭṭhārammaṇe pavattisabbhāvato somanassayuttāva hutvā pañcadvāre santīraṇakiccaṃ sādhayamānā pañcasu dvāresu ṭhatvā vipaccati, chasu pana dvāresu balavārammaṇe tadārammaṇaṃ hutvā vipaccati. Dutiyā  pana iṭṭhamajjhattārammaṇe pavattisabbhāvato upekkhāsahagatā hutvā santīraṇatadārammaṇapaṭisandhibhavaṅgacutivasena pavattanato pañcasu ṭhānesu vipaccati. Kathaṃ? Manussaloke tāva jaccandhajaccabadhirajaccajaḷajaccummattakapaṇḍakaubhatobyañjananapuṃsakādīnaṃ paṭisandhiggahaṇakāle paṭisandhi hutvā vipaccati. Paṭisandhiyā vītivattāya pavattiyaṃ yāvatāyukaṃ bhavaṅgaṃ hutvā vipaccati. Iṭṭhamajjhatte pañcārammaṇavīthiyā santīraṇaṃ hutvā, balavārammaṇe chadvāre tadārammaṇaṃ hutvā, maraṇakāle cuti hutvāti imesu pana pañcasu ṭhānesu vipaccatīti. Evaṃ tāva ahetukavipākacittāni veditabbāni.</paragraph>
  <hangnum nr="43"/>
  <gatha type="1"> Kāmāvacarapuññassa , vipākā honti soḷasa;</gatha>
  <gatha type="last">Taṃ tihetukapuññassa, vasena paridīpaye.</gatha>
  <paragraph>Idāni rūpāvacaravipākacittāni vuccanti. Tāni niyatavatthukato ekavidhāni, jhānaṅgayogabhedato pañcavidhāni. Kathaṃ? Vitakkavicārapītisukhacittekaggatāsampayuttaṃ paṭhamaṃ, vicārapītisukhacittekaggatāsampayuttaṃ dutiyaṃ, pītisukhacittekaggatāsampayuttaṃ tatiyaṃ, sukhacittekaggatāsampayuttaṃ catutthaṃ, upekkhācittekaggatāsampayuttaṃ pañcamanti imāni pañcapi rūpāvacaravipākacittāni upapattiyaṃ paṭisandhibhavaṅgacutivasena pavattanti.</paragraph>
  <paragraph>Idāni arūpāvacaravipākacittāni vuccanti. Tāni sakakusalāni viya ārammaṇabhedato catubbidhāni honti. Kathaṃ? Ākāsānañcāyatanasaññāsahagataṃ, viññāṇañcāyatanasaññāsahagataṃ, ākiñcaññāyatanasaññāsahagataṃ, nevasaññānāsaññāyatanasaññāsahagatanti imāni cattāri arūpāvacaravipākacittāni.</paragraph>
  <hangnum nr="44"/>
  <gatha type="1"> Kusalānugataṃ katvā, bhājitaṃ kiṃ mahaggataṃ;</gatha>
  <gatha type="last">Kāmāvacarapuññaṃva, nāsamānaphalaṃ yato.</gatha>
  <hangnum nr="45"/>
  <gatha type="1"> Attano kusaleheva, samānaṃ sabbathā idaṃ;</gatha>
  <gatha type="last">Gajādīnaṃ yathā chāyā, gajādisadisā tathā.</gatha>
  <hangnum nr="46"/>
  <gatha type="1"> Kāmāvacarapuññaṃva, nāparāpariyavedanaṃ;</gatha>
  <gatha type="last">Jhānā aparihīnassa, sattassa bhavagāmino.</gatha>
  <hangnum nr="47"/>
  <gatha type="1"> Kusalānantaraṃyeva , phalaṃ uppajjatīti ca;</gatha>
  <gatha type="last">Ñāpanatthaṃ panetassa, kusalānugataṃ kataṃ.</gatha>
  <hangnum nr="48"/>
  <gatha type="1"> Paṭippadākkamo ceva, hīnādīnañca bhedato;</gatha>
  <gatha type="last">Jhānāgamanato cettha, veditabbo vibhāvinā.</gatha>
  <hangnum nr="49"/>
  <gatha type="1"> Abhāvodhipatīnañca , ayameva visesako;</gatha>
  <gatha type="last">Sesaṃ sabbaṃ ca sesena, kusalena samaṃ mataṃ. –</gatha>
  <paragraph type="unindented">Evaṃ rūpāvacarārūpāvacaravipākā veditabbā.</paragraph>
  <paragraph>Idāni lokuttaravipākacittāni honti. Tāni catumaggayuttacittaphalattā catubbidhāni honti. Kathaṃ? Sotāpattimaggaphalacittaṃ, sakadāgāmimaggaphalacittaṃ, anāgāmimaggaphalacittaṃ, arahattamaggaphalacittanti. Evaṃ panettha ekekaṃ jhānaṅgayogabhedato pañcavidhaṃ, puna maggavīthiphalasamāpattivasena pavattito duvidhaṃ. Evaṃ lokuttarakusalavipākacittāni veditabbāni.</paragraph>
  <hangnum nr="50"/>
  <gatha type="1"> Suññataṃ  animittanti, tathāpaṇihitantipi;</gatha>
  <gatha type="last">Etāni tīṇi nāmāni, maggassānantare phale.</gatha>
  <hangnum nr="51"/>
  <gatha type="1"> Labbhanti parabhāgasmiṃ, vaḷañjanaphalesu na;</gatha>
  <gatha type="last">Vipassanāvaseneva, tāni nāmāni labbhare.</gatha>
  <hangnum nr="52"/>
  <gatha type="1"> Honti sādhipatīneva, lokuttaraphalāni tu;</gatha>
  <gatha type="last">Vipākedhipatī natthi, ṭhapetvā tu anāsave.</gatha>
  <hangnum nr="53"/>
  <gatha type="1"> Attano maggabhāvena, maggo ‘‘maggo’’ti vuccati;</gatha>
  <gatha type="last">Phalaṃ maggamupādāya, maggo nāmāti vuccati. –</gatha>
  <paragraph type="unindented">Evaṃ lokuttaravipākā veditabbā.</paragraph>
  <paragraph>Idāni sattākusalavipākāni vuccanti. Akusalavipākaṃ upekkhāsahagataṃ cakkhuviññāṇaṃ, upekkhāsahagataṃ sotaviññāṇaṃ, upekkhāsahagataṃ ghānaviññāṇaṃ, upekkhāsahagataṃ jivhāviññāṇaṃ, dukkhasahagataṃ kāyaviññāṇaṃ, upekkhāsahagataṃ ahetukamanodhātusampaṭicchanaṃ, upekkhāsahagataṃ ahetukamanoviññāṇadhātusantīraṇanti imāni satta akusalavipākacittāni.</paragraph>
  <paragraph>Ettha  pana upekkhāsahagatāhetukamanoviññāṇadhātu ekādasavidhenāpi akusalacittena kamme āyūhite kammakammanimittagatinimittesu aññataraṃ ārammaṇaṃ katvā catūsu apāyesu paṭisandhi hutvā vipaccati, paṭisandhiyā vītivattāya  dutiyacittavāraṃ tato paṭṭhāya yāvatāyukaṃ bhavaṅgaṃ hutvā, aniṭṭhamajjhattārammaṇāya pañcaviññāṇavīthiyā santīraṇaṃ hutvā, balavārammaṇe chasu dvāresu tadārammaṇaṃ hutvā, maraṇakāle cuti hutvā vipaccati. Evaṃ pañcasu ṭhānesu vipaccati. Kevalaṃ hi tāni kusalavipākāhetukacittāni kusalakammapaccayāni, imāni akusalakammapaccayāni. Ayamimesaṃ, tesañca viseso.</paragraph>
  <hangnum nr="54"/>
  <gatha type="1"> Aniṭṭhāniṭṭhamajjhattagocare vattare ime;</gatha>
  <gatha type="last">Sukhādittayayuttā te, dukkhupekkhāyutā ime.</gatha>
  <paragraph>Evaṃ  kāmāvacarakusalavipākasahetukamaṭṭhavidhaṃ, ahetukamaṭṭhavidhaṃ, jhānaṅgayogabhedato rūpāvacaravipākaṃ pañcavidhaṃ, ārammaṇabhedato arūpāvacaravipākaṃ catubbidhaṃ, maggasampayuttacittaphalabhedato lokuttaravipākaṃ catubbidhaṃ, cakkhuviññāṇādibhedato akusalavipākaṃ sattavidhanti chattiṃsavidhaṃ vipākacittaṃ veditabbaṃ.</paragraph>
  <hangnum nr="55"/>
  <gatha type="1"> Evaṃ chattiṃsadhā pākaṃ, pākasāsanapūjito;</gatha>
  <gatha type="last">Savipākāvipākesu, kusalo sugatobravi.</gatha>
  <paragraph>Kiriyābyākatacittaṃ pana avipākato ekavidhaṃ, parittamahaggatato duvidhaṃ, kāmāvacararūpāvacaraarūpāvacarabhūmibhedato tividhaṃ. Tattha kāmāvacaraṃ duvidhaṃ sahetukamahetukanti. Tattha sahetukaṃ ekavidhaṃ arahato eva uppajjanato. Somanassupekkhāñāṇappayogabhedato kāmāvacarakusalaṃ viya aṭṭhavidhaṃ hoti. Seyyathidaṃ – somanassasahagataṃ ñāṇasampayuttaṃ asaṅkhārikaṃ, sasaṅkhārikaṃ, somanassasahagataṃ  ñāṇavippayuttaṃ asaṅkhārikaṃ, sasaṅkhārikaṃ, upekkhāsahagataṃ ñāṇasampayuttaṃ asaṅkhārikaṃ, sasaṅkhārikaṃ, upekkhāsahagataṃ ñāṇavippayuttaṃ asaṅkhārikaṃ, sasaṅkhārikanti imāni aṭṭha sahetukakiriyacittāni. Etāni pana yathānurūpaṃ dānādivasena khīṇāsavānaṃyeva pavattanti. Evaṃ sahetukakiriyacittāni veditabbāni.</paragraph>
  <paragraph>Ahetukakiriyacittaṃ pana tividhaṃ kiriyāhetukamanodhātuupekkhāsahagatāvajjanacittaṃ, kiriyāhetukamanoviññāṇadhātusomanassasahagataṃ hasituppādacittaṃ, kiriyāhetukamanoviññāṇadhātuupekkhāsahagataṃ voṭṭhabbanacittanti .</paragraph>
  <paragraph>Tattha kiriyāhetukamanodhātu upekkhāsahagatā hadayavatthuṃ nissāya cakkhudvāre iṭṭhaiṭṭhamajjhattaaniṭṭhaaniṭṭhamajjhattesu rūpārammaṇesu yena kenaci pasāde ghaṭṭite taṃ taṃ ārammaṇaṃ gahetvā āvajjanavasena cakkhuviññāṇassa purecārī hutvā bhavaṅgaṃ āvaṭṭayamānā uppajjati. Sotadvārādīsupi eseva nayo. Itarā pana dve ahetukamanoviññāṇadhātuyo sādhāraṇāsādhāraṇāti duvidhā honti. Tattha asādhāraṇā pana kiriyāhetukamanoviññāṇadhātu somanassasahagatā khīṇāsavasseva chasu dvāresu chasu anuḷāresu ārammaṇesu hasituppādakiccā niyatavatthukā uppajjati. Sādhāraṇā pana ahetukamanoviññāṇadhātu upekkhāsahagatā chaḷārammaṇavijānanalakkhaṇā , tathābhāvapaccupaṭṭhānā, sā tīsu bhavesu sabbesaṃ sacittakasattānaṃ sādhāraṇā, na kassaci pana sacittakassa na uppajjati nāma. Uppajjamānā panāyaṃ pañcadvāramanodvāresu voṭṭhabbanāvajjanakiccā uppajjati. Cha asādhāraṇañāṇānipi etāya gahitārammaṇameva gaṇhanti. Sabbārammaṇagahaṇasamatthatāya  sabbaññutaññāṇagatikāti veditabbā. Imāni tīṇi ahetukakiriyacittāni.</paragraph>
  <paragraph>Idha ṭhatvā hasanacittāni pariggaṇhitabbāni. Terasa hasanacittāni. Kusalato catūhi somanassasahagatehi, akusalato catūhīti imehi aṭṭhahi cittehi puthujjanā hasanti, sekhā pana kusalato catūhi, akusalato dvīhi diṭṭhigatavippayuttasomanassasahagatehīti chahi hasanti, khīṇāsavā kiriyato pañcahi somanassasahagatehi hasantīti.</paragraph>
  <hangnum nr="56"/>
  <gatha type="1"> Somanassayutānaṭṭha, kusalākusalāni ca;</gatha>
  <gatha type="last">Kriyato pana pañcevaṃ, hāsacittāni terasa.</gatha>
  <hangnum nr="57"/>
  <gatha type="1"> Puthujjanā hasantettha, cittehi pana aṭṭhahi;</gatha>
  <gatha type="last">Chahi sekhā asekhā ca, hasanti pana pañcahi.</gatha>
  <paragraph>Idāni rūpāvacarakiriyacittāni honti. Vitakkavicārapītisukhacittekaggatāsampayuttaṃ paṭhamaṃ, vicārapītisukhacittekaggatāsampayuttaṃ dutiyaṃ, pītisukhacittekaggatāsampayuttaṃ tatiyaṃ, sukhacittekaggatāsampayuttaṃ catutthaṃ, upekkhācittekaggatāsampayuttaṃ pañcamanti imāni pañca rūpāvacarakiriyacittāni.</paragraph>
  <paragraph>Idāni arūpāvacarakiriyacittāni vuccanti. Ākāsānañcāyatanasaññāsahagataṃ, viññāṇañcāyatanasaññāsahagataṃ, ākiñcaññāyatanasaññāsahagataṃ, nevasaññānāsaññāyatanasaññāsahagatanti imāni cattāri arūpāvacarakiriyacittāni. Imāni pana rūpārūpakiriyacittāni sakasakabhūmikusalasadisāni. Kevalaṃ panetāni kiriyacittāni khīṇāsavānaṃyeva uppajjanti, kusalāni pana sekhaputhujjanānaṃ. Imāni ca khīṇāsavānaṃ bhāvanākāravasappavattāni, tāni pana sekhaputhujjanānaṃ bhāvanāpuññavasappavattānīti ayameva imesaṃ, tesañca viseso.</paragraph>
  <hangnum nr="58"/>
  <gatha type="1"> Yā  puthujjanakālasmiṃ, abhinibbattitā pana;</gatha>
  <gatha type="last">Rūpārūpasamāpatti, sā khīṇāsavabhikkhuno.</gatha>
  <hangnum nr="59"/>
  <gatha type="1"> Yāva khīṇāsavo bhikkhu, na samāpajjateva naṃ;</gatha>
  <gatha type="last">Tāva tā kusalā eva, samāpannā sace kriyā.</gatha>
  <paragraph>Evaṃ somanassādibhedato kāmāvacarasahetukakiriyacittamaṭṭhavidhaṃ, manodhātumanoviññāṇadhātudvayabhedato ahetukaṃ tividhaṃ, jhānaṅgayogabhedato rūpāvacaraṃ pañcavidhaṃ, ārammaṇabhedato arūpāvacaraṃ catubbidhaṃ, evaṃ bhūmivasena vīsatividhaṃ kiriyacittaṃ veditabbanti.</paragraph>
  <hangnum nr="60"/>
  <gatha type="1"> Ekādasavidhaṃ kāme, rūpe pañca arūpisu;</gatha>
  <gatha type="last">Cattārīti ca sabbāni, kriyācittāni vīsati.</gatha>
  <hangnum nr="61"/>
  <gatha type="1"> Lokuttarakriyacittaṃ, pana kasmā na vijjati;</gatha>
  <gatha type="last">Ekacittakkhaṇattā hi, maggassāti na vijjati.</gatha>
  <hangnum nr="62"/>
  <gatha type="1"> Kriyākriyāpattivibhāgadesako,</gatha>
  <gatha type="2">Kriyākriyaṃ cittamavoca yaṃ jino;</gatha>
  <gatha type="3">Hitāhitānaṃ sakriyākriyārato,</gatha>
  <gatha type="last">Kriyākriyaṃ tantu mayā samīritaṃ.</gatha>
  <paragraph>Ettāvatā ekavīsatividhaṃ kusalaṃ, dvādasavidhaṃ akusalaṃ chattiṃsavidhaṃ vipākaṃ, vīsatividhaṃ kiriyacittanti ādimhi nikkhittaṃ cittaṃ ekūnanavutippabhedena vidhinā pakāsitaṃ hotīti.</paragraph>
  <hangnum nr="63"/>
  <gatha type="1"> Ekavīsati  puññāni, dvādasākusalāni ca;</gatha>
  <gatha type="last">Chattiṃseva vipākāni, kriyacittāni vīsati.</gatha>
  <hangnum nr="64"/>
  <gatha type="1"> Ekūnanavuti sabbe, cittuppādā mahesinā;</gatha>
  <gatha type="last">Aṭṭha lokuttare katvā, niddiṭṭhā hi samāsato.</gatha>
  <hangnum nr="65"/>
  <gatha type="1"> Piṭake  abhidhammasmiṃ, ye bhikkhū pāṭavatthino;</gatha>
  <gatha type="last">Tehāyaṃ uggahetabbo, cintetabbo punappunaṃ.</gatha>
  <hangnum nr="66"/>
  <gatha type="1"> Abhidhammāvatārena, abhidhammamahodadhiṃ;</gatha>
  <gatha type="last">Ye taranti imaṃ lokaṃ, parañceva taranti teti.</gatha>
  <centered>Iti abhidhammāvatāre cittaniddeso nāma</centered>
  <centered>Paṭhamo paricchedo.</centered>
</text>
