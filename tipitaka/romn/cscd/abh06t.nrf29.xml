<?xml version="1.0" encoding="utf-8"?>
<text>
  <chapter>3. Tatiyo paricchedo</chapter>
  <subhead>Bhedasaṅgahavibhāgo</subhead>
  <hangnum nr="123"/>
  <gatha type="1"> Evaṃ bhedasabhāvesu, tesveva puna saṅgahaṃ;</gatha>
  <gatha type="last">Sabhāvatthavisesehi, pavakkhāmi ito paraṃ.</gatha>
  <hangnum nr="124"/>
  <gatha type="1"> Asādhāraṇañāṇehi, satthā vatthuvivecako;</gatha>
  <gatha type="last">Saṅgahetvā sabhāgehi, dhamme dassesi cakkhumā.</gatha>
  <hangnum nr="125"/>
  <gatha type="1"> Diṭṭhibhinivesaṭṭhena, yathābhūtasabhāvato;</gatha>
  <gatha type="last">Paramāmasaticcekā, parāmāsoti bhāsitā.</gatha>
  <hangnum nr="126"/>
  <gatha type="1"> Kilesāsucibhāvena, vaṇassāvaraso viya;</gatha>
  <gatha type="last">Ālimpantāva santānaṃ, savantīti pakāsitā.</gatha>
  <hangnum nr="127"/>
  <gatha type="1"> Kāmataṇhā bhavataṇhā, diṭṭhāvijjāti āsavā;</gatha>
  <gatha type="last">Cattāro āsavaṭṭhena, tayo dhammā sabhāvato.</gatha>
  <hangnum nr="128"/>
  <gatha type="1"> Etevo ghāti vuttāva, dvārālambābhivāhino;</gatha>
  <gatha type="last">Ottharitvā parābhūte, harantā pāṇino bhave.</gatha>
  <hangnum nr="129"/>
  <gatha type="1">Yogāti  cāhu te eva, pāṇino bhavayantake;</gatha>
  <gatha type="last">Dvārālambābhisambandhā, yantabandhāva yojitā.</gatha>
  <hangnum nr="130"/>
  <gatha type="1"> Santānamadhigaṇhantā, māluvāva mahātaruṃ;</gatha>
  <gatha type="last">Gaṇhantā daḷhamālambaṃ, maṇḍūkamiva pannago.</gatha>
  <hangnum nr="131"/>
  <gatha type="1"> Kāmataṇhā ca diṭṭhi ca, upādānā catubbidhā;</gatha>
  <gatha type="last">Diṭṭhi diṭṭhisīlabbata-mattavādoti bheditā.</gatha>
  <hangnum nr="132"/>
  <gatha type="1"> Kāyena kāyaṃ ganthentā, duppamuñcānuveṭhino;</gatha>
  <gatha type="last">Kathitā kāyaganthāti, taṇhābyāpādadiṭṭhiyo.</gatha>
  <hangnum nr="133"/>
  <gatha type="1"> Sīlabbataparāmāso, iti diṭṭhi vibheditā;</gatha>
  <gatha type="last">Idaṃsaccābhiniveso, iti cevaṃ catubbidhā.</gatha>
  <hangnum nr="134"/>
  <gatha type="1"> Nekkhammaṃ palibodhentā, bhāvanāparipanthakā;</gatha>
  <gatha type="last">Santānamaṇḍakosāva, pariyonandhakāti ca.</gatha>
  <hangnum nr="135"/>
  <gatha type="1"> Kāmacchando ca byāpādo, thinamiddhañca saṃsayo;</gatha>
  <gatha type="last">Avijjuddhaccakukkuccamiti nīvaraṇā matā.</gatha>
  <hangnum nr="136"/>
  <gatha type="1"> Āgāḷhaṃ pariyādāya, ogayhanuppavattino;</gatha>
  <gatha type="last">Yopparogāva santāna-manusentīti bhāsitā.</gatha>
  <hangnum nr="137"/>
  <gatha type="1"> Kāmarāgo bhavarāgo, paṭigho mānadiṭṭhiyo;</gatha>
  <gatha type="last">Kaṅkhāvijjāti satteva, cha dhammānusayā matā.</gatha>
  <hangnum nr="138"/>
  <gatha type="1"> Dvārālambaṇabandhena, pāṇīnaṃ bhavamaṇḍale;</gatha>
  <gatha type="last">Saṃyojanāni vuttāni, pāsabandhāva pakkhinaṃ.</gatha>
  <hangnum nr="139"/>
  <gatha type="1"> Kāmarūpārūparāgā, paṭigho mohasaṃsayo;</gatha>
  <gatha type="last">Diṭṭhi sīlabbataṃ māno, uddhaccena dasā bhave.</gatha>
  <hangnum nr="140"/>
  <gatha type="1"> Rūpārūparāguddhaccaṃ, abhidhamme vinā puna;</gatha>
  <gatha type="last">Bhavarāgissa maccheraṃ, gahetvā dasadhā siyuṃ.</gatha>
  <hangnum nr="141"/>
  <gatha type="1"> Saṃklepayanti  santānaṃ, upaghātenti pāṇino;</gatha>
  <gatha type="last">Sahajāteklesentīti, kilesāti pakāsitā.</gatha>
  <hangnum nr="142"/>
  <gatha type="1"> Lobho doso ca moho ca,</gatha>
  <gatha type="2">Diṭṭhi māno ca saṃsayo;</gatha>
  <gatha type="3">Thināhirikanottappa-</gatha>
  <gatha type="last">Muddhaccena siyuṃ dasa.</gatha>
  <hangnum nr="143"/>
  <gatha type="1"> Navasaṅgahitā ettha, diṭṭhilobhā pakāsitā;</gatha>
  <gatha type="last">Sattasaṅgahitāvijjā, paṭigho pañcasaṅgaho.</gatha>
  <hangnum nr="144"/>
  <gatha type="1"> Catusaṅgahitā kaṅkhā, mānuddhaccā tisaṅgahā;</gatha>
  <gatha type="last">Dukasaṅgahitaṃ thīnaṃ, kukkuccamekasaṅgahaṃ.</gatha>
  <hangnum nr="145"/>
  <gatha type="1"> Dvidhāhirikanottappa-missāmacchariyaṃ tathā;</gatha>
  <gatha type="last">Iccevaṃ dasadhā vuttā, pāpakesveva saṅgahā.</gatha>
  <hangnum nr="146"/>
  <gatha type="1"> Parāmāsāsavoghā ca, yogupādānaganthato;</gatha>
  <gatha type="last">Nīvāraṇānusayato, saṃyojanakilesato.</gatha>
  <hangnum nr="147"/>
  <gatha type="1"> Cuddaseva tu saṅkhepā, sattapaññāsa bhedato;</gatha>
  <gatha type="last">Yathādhammānusārena, cittuppādesu yojaye.</gatha>
  <hangnum nr="148"/>
  <gatha type="1"> Tatopare noparāmā-sādibheditasaṅgahā;</gatha>
  <gatha type="last">Cittaṃ cetasikaṃ rūpaṃ, nibbānamiti dīpaye.</gatha>
  <hangnum nr="149"/>
  <gatha type="1"> Iccākusaladhammānaṃ, ñatvā saṅgahamuttaraṃ;</gatha>
  <gatha type="last">Missakā nāma viññeyyā, yathāsambhavato kathaṃ;</gatha>
  <hangnum nr="150"/>
  <gatha type="1"> Lobho doso ca moho ca,</gatha>
  <gatha type="2">Ekantākusalā tayo;</gatha>
  <gatha type="3">Alobhādosāmoho ca,</gatha>
  <gatha type="last">Kusalābyākatā tathā.</gatha>
  <hangnum nr="151"/>
  <gatha type="1"> Pādapasseva  mūlāni, thirabhāvāya paccayā;</gatha>
  <gatha type="last">Mūlabhāvena dhammānaṃ, hetū dhammā cha dīpitā.</gatha>
  <hangnum nr="152"/>
  <gatha type="1"> Vitakko  ca vicāro ca, pīti cekaggatā tathā;</gatha>
  <gatha type="last">Somanassaṃ domanassaṃ, upekkhāti ca vedanā.</gatha>
  <hangnum nr="153"/>
  <gatha type="1"> Āhaccupanijjhāyantā, nijjhānaṭṭhena paccayā;</gatha>
  <gatha type="last">Jhānadhammāti satthāha, pañca vatthusabhāvato.</gatha>
  <hangnum nr="154"/>
  <gatha type="1"> Sammādiṭṭhi ca saṅkappo, vāyāmo viratittayaṃ;</gatha>
  <gatha type="last">Sammāsati samādhī ca, micchādiṭṭhi ca sambhavā.</gatha>
  <hangnum nr="155"/>
  <gatha type="1"> Sammāmicchā ca nīyantā, niyyānaṭṭhena paccayā;</gatha>
  <gatha type="last">Maggaṅgā dvādasakkhātā, nava dhammā sabhāvato.</gatha>
  <hangnum nr="156"/>
  <gatha type="1"> Attabhāvaṃ pavattentā, ojaṭṭhamakavedanaṃ;</gatha>
  <gatha type="last">Paṭisandhināmarūpa-māharantā yathākkamaṃ.</gatha>
  <hangnum nr="157"/>
  <gatha type="1"> Kabaḷīkāro āhāro,</gatha>
  <gatha type="2">Phasso sañcetanā tathā;</gatha>
  <gatha type="3">Viññāṇamiti cattāro,</gatha>
  <gatha type="last">Āhārāti pakāsitā.</gatha>
  <hangnum nr="158"/>
  <gatha type="1"> Dhammānaṃ sahajātānaṃ, indriyaṭṭhena paccayā;</gatha>
  <gatha type="last">Attānamissaraṭṭhena, anuvattāpakā tathā.</gatha>
  <hangnum nr="159"/>
  <gatha type="1"> Saddhā ca sati paññā ca, vīriyekaggatāpi ca;</gatha>
  <gatha type="last">Vedanā jīvitaṃ cittaṃ, aṭṭha rūpindriyāni ca.</gatha>
  <hangnum nr="160"/>
  <gatha type="1"> Kathaṃ jīvitamekaṃ tu, sukhaṃ dukkhanti vedanā;</gatha>
  <gatha type="last">Somanassaṃ domanassaṃ, upekkhāti ca bheditā.</gatha>
  <hangnum nr="161"/>
  <gatha type="1"> Paññādimaggenaññāta-ññassāmītindriyaṃ bhave;</gatha>
  <gatha type="last">Majjhe aññindriyamante, aññātāvindriyaṃ tathā.</gatha>
  <hangnum nr="162"/>
  <gatha type="1"> Soḷaseva  sabhāvena, indriyaṭṭhavibhāgato;</gatha>
  <gatha type="last">Indriyānīti vuttāni, bāvīsati vibhāvaye.</gatha>
  <hangnum nr="163"/>
  <gatha type="1"> Daḷhādhiṭṭhitasantānā , vipakkhehi akampiyā;</gatha>
  <gatha type="last">Balavantasabhāvena, baladhammā pakāsitā.</gatha>
  <hangnum nr="164"/>
  <gatha type="1"> Saddhā sati hirottappaṃ, vīriyekaggatā tathā;</gatha>
  <gatha type="last">Paññāhirikānottappa-miccevaṃ navadhā matā.</gatha>
  <hangnum nr="165"/>
  <gatha type="1"> Jeṭṭhā pubbaṅgamaṭṭhena, puññāpuññapavattiyaṃ;</gatha>
  <gatha type="last">Paccayādhippateyyena, sahajānaṃ yathārahaṃ.</gatha>
  <hangnum nr="166"/>
  <gatha type="1"> Cattārodhipatī vuttā, ādhippaccasabhāvato;</gatha>
  <gatha type="last">Chando cittañca vīriyaṃ, vīmaṃsāti ca tādinā.</gatha>
  <hangnum nr="167"/>
  <gatha type="1"> Pañcasaṅgahitā paññā, vāyāmekaggatā pana;</gatha>
  <gatha type="last">Catusaṅgahitā cittaṃ, sati ceva tisaṅgahā.</gatha>
  <hangnum nr="168"/>
  <gatha type="1"> Saṅkappo vedanā saddhā, dukasaṅgahitā matā;</gatha>
  <gatha type="2">Ekekasaṅgahā sesā, aṭṭhavīsati bhāsitā;</gatha>
  <gatha type="last">Iccevaṃ sattadhā bhedo, vutto missakasaṅgaho.</gatha>
  <hangnum nr="169"/>
  <gatha type="1"> Hetujhānaṅgamaggaṅgā, āhārindriyato tathā;</gatha>
  <gatha type="2">Balādhippatito ceva, puññāpuññādimissatā;</gatha>
  <gatha type="last">Chattiṃseva sabhāvena, catusaṭṭhi pabhedato.</gatha>
  <hangnum nr="170"/>
  <gatha type="1"> Iccevaṃ saṅgahetvāna, vibhāveyya tato paraṃ;</gatha>
  <gatha type="last">Cittuppādapabhedesu, yathāsambhavato kathaṃ.</gatha>
  <hangnum nr="171"/>
  <gatha type="1"> Sitāvajjanaviññāṇaṃ, sampaṭicchanatīraṇā;</gatha>
  <gatha type="last">Aṭṭhārasāhetukāva, momūhā ekahetukā.</gatha>
  <hangnum nr="172"/>
  <gatha type="1"> Sesā tu kusalā ñāṇaviyuttā ca dvihetukā;</gatha>
  <gatha type="last">Cittuppādāpare satta-cattālīsa tihetukā.</gatha>
  <hangnum nr="173"/>
  <gatha type="1"> Pañcaviññāṇamajjhānaṃ , dvijhānaṅgikamīritaṃ;</gatha>
  <gatha type="last">Catutthapañcamajjhānaṃ, tijhānaṃ tatiyaṃ matā.</gatha>
  <hangnum nr="174"/>
  <gatha type="1"> Catujhānaṃ tu dutiyaṃ, kāme ca sukhavajjitā;</gatha>
  <gatha type="last">Pañcajhānaṃ tu paṭhamaṃ, kāme ca sukhitā matā.</gatha>
  <hangnum nr="175"/>
  <gatha type="1"> Paṭhamānuttaraṃ  jhānaṃ, aṭṭhamaggaṅgikaṃ mataṃ;</gatha>
  <gatha type="last">Sattamaggaṅgikaṃ nāma, sesajhānamanuttaraṃ.</gatha>
  <hangnum nr="176"/>
  <gatha type="1"> Lokiyaṃ paṭhamaṃ jhānaṃ, tathā kāme tihetukā;</gatha>
  <gatha type="last">Pañcamaggaṅgikā nāma, cittuppādā pakāsitā.</gatha>
  <hangnum nr="177"/>
  <gatha type="1"> Sesaṃ mahaggataṃ jhānaṃ, sampayuttā ca diṭṭhiyā;</gatha>
  <gatha type="last">Ñāṇena vippayuttā ca, catumaggaṅgikā matā.</gatha>
  <hangnum nr="178"/>
  <gatha type="1"> Paṭighuddhaccayuttā ca, vippayuttā ca diṭṭhiyā;</gatha>
  <gatha type="last">Timaggaṅgaṃ dumaggaṅgaṃ, kaṅkhitaṃ samudīritaṃ.</gatha>
  <hangnum nr="179"/>
  <gatha type="1"> Na hontāhetuke maggā, cittaṭṭhiti ca kaṅkhite;</gatha>
  <gatha type="last">Viditā niyatatā ca, lokiyesu na uddhaṭā.</gatha>
  <hangnum nr="180"/>
  <gatha type="1"> Kāmesu kabaḷīkāro, anāhāro asaññino;</gatha>
  <gatha type="last">Cittuppādesu sabbattha, āhārattayamīritaṃ.</gatha>
  <hangnum nr="181"/>
  <gatha type="1"> Indriyāni vibhāveyya, navadhānuttare budho;</gatha>
  <gatha type="last">Aṭṭhadhā samudīreyya, lokiyesu tihetuke.</gatha>
  <hangnum nr="182"/>
  <gatha type="1"> Sattadhā pana ñāṇena, vippayutte pakāsaye;</gatha>
  <gatha type="last">Sitavoṭṭhabbanāpuññe, pañcadhā kaṅkhite pana.</gatha>
  <hangnum nr="183"/>
  <gatha type="1"> Catudhā tividhā sese, cittuppāde samīraye;</gatha>
  <gatha type="last">Tihetukā sattabalā, chabalā tu duhetukā.</gatha>
  <hangnum nr="184"/>
  <gatha type="1"> Catubalā akusalā, kaṅkhitaṃ tibalaṃ mataṃ;</gatha>
  <gatha type="last">Dvibalaṃ sitavoṭṭhabba-mabalaṃ sesamīritaṃ.</gatha>
  <hangnum nr="185"/>
  <gatha type="1"> Javanedhipatīnaṃ  tu, yo koceko tihetuke;</gatha>
  <gatha type="last">Dvihetuke vā kusale, vīmaṃsā nopalabbhati.</gatha>
  <hangnum nr="186"/>
  <gatha type="1"> Lokiyesu vipākesu,</gatha>
  <gatha type="2">Mohamūle ahetuke;</gatha>
  <gatha type="3">Yathāsambhavavuttittā,</gatha>
  <gatha type="last">Natthādhipati kocipi.</gatha>
  <hangnum nr="187"/>
  <gatha type="1"> Sambhoti  kāyaviññāṇe, puññapāke sukhindriyaṃ;</gatha>
  <gatha type="last">Dukkhindriyampi tattheva, pāpapākamhi bhāsitaṃ.</gatha>
  <hangnum nr="188"/>
  <gatha type="1"> Santīraṇañca hasanaṃ, somanassāni soḷasa;</gatha>
  <gatha type="last">Paṭhamādicatujjhānaṃ, somanassayutaṃ bhave.</gatha>
  <hangnum nr="189"/>
  <gatha type="1"> Domanassayuttā dveva, cittuppādā pakāsitā;</gatha>
  <gatha type="last">Tadaññe pana sabbepi, pañcapaññāsupekkhakā.</gatha>
  <hangnum nr="190"/>
  <gatha type="1"> Vedanāsampayogañca, vinibbhujjevamaṭṭhadhā;</gatha>
  <gatha type="last">Hetuyogādibhedehi, cittuppādā pakāsitā.</gatha>
  <hangnum nr="191"/>
  <gatha type="1"> Taṃtaṃviyogabhedañca, paccekamatha missitaṃ;</gatha>
  <gatha type="last">Yathāvuttānusārena, yathāsambhavato naye.</gatha>
  <hangnum nr="192"/>
  <gatha type="1"> Iccevaṃ pana yojetvā, cittuppādesu missakaṃ;</gatha>
  <gatha type="last">Tato ñeyyā visuddhā ca, bodhipakkhiyasaṅgahā.</gatha>
  <hangnum nr="193"/>
  <gatha type="1"> Kāye ca vedanācitte, dhammesu ca yathārahaṃ;</gatha>
  <gatha type="last">Asubhaṃ dukkhamanicca-manattāti supaṭṭhitā.</gatha>
  <hangnum nr="194"/>
  <gatha type="1"> Sammāsati paniccekā, kiccagocarabhedato;</gatha>
  <gatha type="last">Satipaṭṭhānanāmena, cattāroti pakāsitā.</gatha>
  <hangnum nr="195"/>
  <gatha type="1"> Uppannānuppannapāpa-pahānānuppādanāya ca;</gatha>
  <gatha type="last">Anuppannuppannehi vā, nibbattiabhivuddhiyā.</gatha>
  <hangnum nr="196"/>
  <gatha type="1"> Padahantassa  vāyāmo, kiccābhogavibhāgato;</gatha>
  <gatha type="last">Sammappadhānanāmena, cattāroti pakāsitā.</gatha>
  <hangnum nr="197"/>
  <gatha type="1"> Iddhiyā pādabhūtattā, iddhipādāti bhāsitā;</gatha>
  <gatha type="last">Chando cittañca vīriyaṃ, vīmaṃsāti catubbidhā.</gatha>
  <hangnum nr="198"/>
  <gatha type="1"> Pañca saddhā sati paññā, vīriyekaggatā tathā;</gatha>
  <gatha type="last">Indriyānindriyaṭṭhena, balaṭṭhena balāni ca.</gatha>
  <hangnum nr="199"/>
  <gatha type="1"> Sati dhammavicayo ca, tathā vīriyapītiyo;</gatha>
  <gatha type="last">Passaddhekaggatāpekkhā, bujjhantassaṅgabhāvato.</gatha>
  <hangnum nr="200"/>
  <gatha type="1">Bojjhaṅgāti  visesena, satta dhammā pakāsitā;</gatha>
  <gatha type="last">Niyyānaṭṭhena maggaṅgā, sammādiṭṭhādiaṭṭhadhā.</gatha>
  <hangnum nr="201"/>
  <gatha type="1"> Chasaṅgahettha vāyāmo, satipaññā samīritā;</gatha>
  <gatha type="last">Pañcasaṅgahitā nāma, samādhi catusaṅgaho.</gatha>
  <hangnum nr="202"/>
  <gatha type="1"> Saddhā dusaṅgahā vuttā, sesā ekekasaṅgahā;</gatha>
  <gatha type="last">Iccevaṃ sattadhā bhedo, bodhipakkhiyasaṅgaho.</gatha>
  <hangnum nr="203"/>
  <gatha type="1"> Satipaṭṭhānasammappadhānato iddhipādato;</gatha>
  <gatha type="last">Indriyabalabojjhaṅgā, maggabhedā ca bhāsitā.</gatha>
  <hangnum nr="204"/>
  <gatha type="1"> Chando cittamupekkhā ca, saddhāpassaddhipītiyo;</gatha>
  <gatha type="last">Sammādiṭṭhi ca saṅkappo, vāyāmo viratittayaṃ.</gatha>
  <hangnum nr="205"/>
  <gatha type="1"> Sammāsati samādhīti, dīpitā bodhipakkhiyā;</gatha>
  <gatha type="last">Cuddasā dhammato honti, sattatiṃsa pabhedato.</gatha>
  <hangnum nr="206"/>
  <gatha type="1"> Yehi dhammehi bujjhanto, saccāni paṭivijjhati;</gatha>
  <gatha type="last">Samattānuttare honti, na vā saṅkappapītiyo.</gatha>
  <hangnum nr="207"/>
  <gatha type="1"> Pubbabhāgepi labbhanti, lokiyamhi yathārahaṃ;</gatha>
  <gatha type="last">Nibbedhabhāvanākāle, chabbisuddhipavattiyaṃ.</gatha>
  <hangnum nr="208"/>
  <gatha type="1"> Iccevaṃ  tividhā bhedaṃ, vibhāveyya yathārahaṃ;</gatha>
  <gatha type="last">Sabhāvabhedabhinnānaṃ, sabhāgatthehi saṅgahaṃ.</gatha>
  <hangnum nr="209"/>
  <gatha type="1"> Bhedasaṅgahavidūhi vaṇṇitaṃ, bhedasaṅgahavimuttisāsane;</gatha>
  <gatha type="last">Bhedasaṅgahanayatthamuttamaṃ, bhedasaṅgahamukhaṃ pakāsitaṃ.</gatha>
  <hangnum nr="210"/>
  <gatha type="1"> Dhammasabhāvavibhāgabudhevaṃ, dhammadisampatisāsanadhamme;</gatha>
  <gatha type="last">Dhammavibhūtivibhūsitacittā, dhammarasāmatabhāgi bhavanti.</gatha>
  <centered>Iti nāmarūpaparicchede bhedasaṅgahavibhāgo nāma</centered>
  <centered>Tatiyo paricchedo.</centered>
</text>
