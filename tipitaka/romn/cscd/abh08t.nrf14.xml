<?xml version="1.0" encoding="utf-8"?>
<text>
  <chapter>15. Pannarasamo paricchedo</chapter>
  <subhead>Arūpāvacarasamādhibhāvanāniddesavaṇṇanā</subhead>
  <paragraph nr="982-3">Rūpekho vijjamānasminti rūpakāye vijjamāne daṇḍādānādayo daṇḍaggahaṇādayo. Iti rūpe rūpakāye ādīnavaṃ disvā.</paragraph>
  <paragraph nr="984">Sūkarābhihatova sāti sūkaraṃ anubandhito sā sunakho viya.</paragraph>
  <paragraph nr="985">Vasīti yogī.</paragraph>
  <paragraph nr="988-990">Phuṭṭhokāsañca tena tanti tena cittena phuṭṭhaṃ tamokāsaṃ ‘‘ananto ākāso’’iti ca manasā karonto eva ugghāṭeti. Iti vacanaṃ vuccate, ayamañño nayo, ‘‘ākāso’’ iti manasā karonto taṃ kasiṇaṃ na saṃvelleti.</paragraph>
  <paragraph nr="998"> Rūpāvacarajjhānameva paccatthikaṃ rūpāvacarajjhānapaccatthikaṃ.</paragraph>
  <paragraph nr="1004">Ākāsaphuṭaviññāṇeti  phuṭameva viññāṇaṃ phuṭaviññāṇaṃ, tasmiṃ ākāsārammaṇe phuṭaviññāṇe.</paragraph>
  <paragraph nr="1005-6"> Ayaṃ ākāso ananto iti evaṃ taṃ ākāsameva pharitvā pavattaṃ viññāṇaṃ viññāṇañca iti vacanaṃ vuccate. Viññāṇaṃ anantaṃ nāma na hoti, anantārammaṇattā ‘‘viññāṇaṃ ananta’’nti vuccate, taṃ viññāṇaṃ manakkāravasena api anantaṃ paridīpitaṃ.</paragraph>
  <paragraph nr="1010"> Paṭhamāruppaviññāṇassa abhāvo tassa eva paṭhamāruppassa suññato suññabhāvato.</paragraph>
  <paragraph nr="1013">Satitiṭṭhati bhiyyo balavā sati tiṭṭhati.</paragraph>
  <paragraph nr="1015"> Abhāvake natthibhāve.</paragraph>
  <paragraph nr="1017-8">Dutiyāruppacakkhunāti cakkhunā dutiyāruppaṃ ‘‘natthi natthī’’tiādinā ākārena parikammavasena manakkāre. Tassāpagamamattañca tassa paṭhamāruppassa apagamamattañca.</paragraph>
  <paragraph nr="1029"> Yā nāma ayaṃ samāpatti abhāvamattampi gocaraṃ katvā ṭhassati, ayaṃ samāpatti vata ekantena aho santāti padissati.</paragraph>
  <paragraph nr="1033"> Yāya saññāya nevasaññī, nāsaññī ca hoti, kevalaṃ ekantena atha kho sā saññā edisī na hoti.</paragraph>
  <paragraph nr="1035-7"> Paṭusaññāya kiccassa neva karaṇato ayaṃ samāpatti ‘‘nevasaññā’’ti niddiṭṭhāti catutthaāruppato sambhavā pavattā tejodhātu sukhodake dahanakiccaṃ kātuṃ na sakkoti yathā, sā saṅkhāradhammānaṃ avasesattā.</paragraph>
  <paragraph nr="1040"> Pāsādatalañca  sāṭikā ca.</paragraph>
  <paragraph nr="1041"> Yo pana bhikkhu imaṃ rūpārūpajjhānasamāpattividhānaṃ sārataraṃ jānāti, so rūpārūpajjhānasamāpattipurekkho sekkho bhavaṃ kāmabhavaṃ abhibhuyya abhibhavitvā rūpārūpaṃ yāti pāpuṇāti.</paragraph>
  <centered>Iti abhidhammāvatāraṭīkāya</centered>
  <centered>Arūpāvacarasamādhibhāvanāniddesavaṇṇanā niṭṭhitā.</centered>
  <centered>Pannarasamo paricchedo.</centered>
</text>
