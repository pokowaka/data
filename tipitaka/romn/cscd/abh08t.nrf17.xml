<?xml version="1.0" encoding="utf-8"?>
<text>
  <chapter>18. Aṭṭhārasamo paricchedo</chapter>
  <subhead>Diṭṭhivisuddhiniddesavaṇṇanā</subhead>
  <paragraph nr="1175">Yāsañjānanamattaṃva, saññā nīlādito panāti sā saññā nīlādivasena sañjānanamattaṃva karoti. Lakkhaṇappaṭivedhanti aniccādilakkhaṇapaṭibujjhanaṃ.</paragraph>
  <paragraph nr="1177">Taṃ viññāṇaṃ ussakkitvā uddhaṃ sakkaṃ katvā satte maggaṃ pāpetuṃ na sakkoti.</paragraph>
  <paragraph nr="1178-9"> Sabbesaṃ pana dhammānaṃ sabhāvapaṭivedhanaṃ aviparītavasena paṭibujjhanaṃ paññāya lakkhaṇaṃ.</paragraph>
  <paragraph nr="1180"> Samādhi āsannakāraṇaṃ etāyāti samādhāsannakāraṇā.</paragraph>
  <paragraph nr="1181">Lakkhaṇenekadhāti sabbadhammaṃ paṭibujjhanalakkhaṇena paññāva ekadhā vuttā.</paragraph>
  <paragraph nr="1183">Bhūripaññenāti  bhūte atthe aviparīte atthe ramatīti bhūri, bhūri paññā etassāti bhūripañño, tena.</paragraph>
  <paragraph nr="1186-91"> Tīsu atthadhammaniruttīsu ca ñāṇesu atthadhammaniruttīsu jātesu ñāṇesu ca ñāṇaṃ. Yaṃ kiñci paccayuppannaṃ phalaṃ dhammajātaṃ. Bhāsitatthoti pāḷiyā attho. Ete pañca dhammā atthasaññitā atthanāmakā. Phalanibbattako hetūti jananako paccayo. Bhāsitanti pāḷi. Dhammasaññitāti dhammanāmakā. Sabhāvaniruttīti aviparītavohāro. Pariyattīti sikkhanaṃ. Savanādhigamehi pubbayogena pubbe pavattanāya.</paragraph>
  <paragraph nr="1192">Bhūmibhūtesūti vipassanāya bhūmibhūtesu.</paragraph>
  <paragraph nr="1194">Jananāditoti  jātiādito bhītena paññā bhāvetabbā.</paragraph>
  <paragraph nr="1203">Ekāsītiyā cittenāti lokuttaracittavajjitena vipassanābhūmibhūtena ekāsītiyā cittena.</paragraph>
  <paragraph nr="1208">Sattasammohaghātatthanti sattoti sammohassa vināsitatthaṃ.</paragraph>
  <paragraph nr="1211">Nirīhakanti īhavirahitaṃ byāpāravirahitaṃ, dārurajjusamāyoge.</paragraph>
  <paragraph nr="1215">Ubho bhijjanti paccayāti aññamaññapaccayakāraṇā.</paragraph>
  <paragraph nr="1225">Antadvayanti kāmasukhallikānuyogaattakilamathānuyogadvayaṃ. Bhāvayeti diṭṭhivisuddhiṃ vaḍḍheyya.</paragraph>
  <centered>Iti abhidhammāvatāraṭīkāya</centered>
  <centered>Diṭṭhivisuddhiniddesavaṇṇanā niṭṭhitā.</centered>
  <centered>Aṭṭhārasamo paricchedo.</centered>
</text>
