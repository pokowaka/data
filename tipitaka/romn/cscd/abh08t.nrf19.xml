<?xml version="1.0" encoding="utf-8"?>
<text>
  <chapter>20. Vīsatimo paricchedo</chapter>
  <subhead>Maggāmaggañāṇadassanavisuddhiniddesavaṇṇanā</subhead>
  <paragraph nr="1264">Paccuppannassa dhammassāti paccuppannassa nāmarūpadhammassa.</paragraph>
  <paragraph nr="1266-8">Uppajjato uppajjantassa nāmarūpadhammassa rāsito nicayato āgamanañca natthi. Disāgamananti disāya gamanaṃ . Niruddhassāpi nāmarūpadhammassa ekasmiṃ ṭhāne nicayoti ca natthi.</paragraph>
  <paragraph nr="1270-1"> Avijjāsamudayā rūpasamudayo, avijjānirodhā rūpanirodho. Taṇhāsamudayā rūpasamudayo, taṇhānirodhā rūpanirodho. Kammasamudayā rūpasamudayo, kammanirodhā rūpanirodho. Āhāranirodhā rūpanirodho. Dhammeti saṅkhāradhamme.</paragraph>
  <paragraph nr="1280">Sampattapaṭivedhassāti sampattalokuttarasaṅkhātamaggaphalassa sotāpannādipuggalassa. Vippaṭipannassāti paṭipattiyaṃ appaṭipannassa, viruddhavasena paṭipannassa vā.</paragraph>
  <paragraph nr="1286">Kāyacittānīti kāyāti vedanāsaññāsaṅkhārā. Cittanti viññāṇaṃ.</paragraph>
  <paragraph nr="1290">Yato yato paccayādito. Yaṃ amataṃ nibbānaṃ vijānataṃ vijānantānaṃ pītipāmojjaṃ, tehi labhitabbaṃ amataṃ, amataṃ viya pītipāmojjaṃ vā.</paragraph>
  <paragraph nr="1293">Appatteti attani maggaphalasmiṃ appatte. Pattasaññīti maggaphale ahaṃ patto asmi iti saññito hoti.</paragraph>
  <paragraph nr="1297">Sāravedinoti sārajānanasīlā. Tanti taṃ maggāmaggañāṇadassanaṃ. Idaṃ ñāṇaṃ maggāmaggañāṇadassananti maggāmaggañāṇadassanaṃ nāma.</paragraph>
  <centered>Iti abhidhammāvatāraṭīkāya</centered>
  <centered>Maggāmaggañāṇadassanavisuddhiniddesavaṇṇanā niṭṭhitā.</centered>
  <centered>Vīsatimo paricchedo.</centered>
</text>
