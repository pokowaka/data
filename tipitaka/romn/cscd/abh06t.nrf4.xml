<?xml version="1.0" encoding="utf-8"?>
<text>
  <chapter>4. Catuttho paricchedo</chapter>
  <subhead>Ekavidhādiniddeso</subhead>
  <hangnum nr="127"/>
  <gatha type="1"> Ito  paraṃ pavakkhāmi, nayamekavidhādikaṃ;</gatha>
  <gatha type="last">Ābhidhammikabhikkhūnaṃ, buddhiyā pana vuddhiyā.</gatha>
  <hangnum nr="128"/>
  <gatha type="1"> Sabbamekavidhaṃ cittaṃ, vijānanasabhāvato;</gatha>
  <gatha type="last">Duvidhañca bhave cittaṃ, ahetukasahetuto.</gatha>
  <hangnum nr="129"/>
  <gatha type="1"> Puññāpuññavipākā hi, kāme dasa ca pañca ca;</gatha>
  <gatha type="last">Kriyā tissoti sabbepi, aṭṭhārasa ahetukā.</gatha>
  <hangnum nr="130"/>
  <gatha type="1"> Ekasattati sesāni, cittuppādā mahesinā;</gatha>
  <gatha type="last">Sahetukāti niddiṭṭhā, tādinā hetuvādinā.</gatha>
  <hangnum nr="131"/>
  <gatha type="1"> Savatthukāvatthukato , tathobhayavasena ca;</gatha>
  <gatha type="last">Sabbaṃ vuttapakāraṃ tu, tividhaṃ hoti mānasaṃ.</gatha>
  <hangnum nr="132"/>
  <gatha type="1"> Sabbo kāmavipāko ca, rūpe pañcadasāpi ca;</gatha>
  <gatha type="last">Ādimaggo situppādo, manodhātu kriyāpi ca.</gatha>
  <hangnum nr="133"/>
  <gatha type="1"> Domanassadvayañcāpi, tecattālīsa mānasā;</gatha>
  <gatha type="last">Nuppajjanti vinā vatthuṃ, ekantena savatthukā.</gatha>
  <hangnum nr="134"/>
  <gatha type="1"> Arūpāvacarapākā ca, ekantena avatthukā;</gatha>
  <gatha type="last">Dvācattālīsa sesāni, cittānubhayathā siyuṃ.</gatha>
  <hangnum nr="135"/>
  <gatha type="1"> Ekekārammaṇaṃ cittaṃ, pañcārammaṇameva ca;</gatha>
  <gatha type="last">Chaḷārammaṇakañceti, evampi tividhaṃ siyā.</gatha>
  <hangnum nr="136"/>
  <gatha type="1"> Viññāṇāni ca dvepañca, aṭṭha lokuttarāni ca;</gatha>
  <gatha type="last">Sabbaṃ mahaggatañceva, ṭhapetvābhiññamānasaṃ.</gatha>
  <hangnum nr="137"/>
  <gatha type="1"> Tecattālīsa  viññeyyā, ekekārammaṇā pana;</gatha>
  <gatha type="last">Manodhātuttayaṃ tattha, pañcārammaṇamīritaṃ.</gatha>
  <hangnum nr="138"/>
  <gatha type="1"> Tecattālīsa sesāni, chaḷārammaṇikā matā;</gatha>
  <gatha type="last">Tathā ca tividhaṃ cittaṃ, kusalākusalādito.</gatha>
  <hangnum nr="139"/>
  <gatha type="1"> Ahetuṃ ekahetuñca, dvihetuñca tihetukaṃ;</gatha>
  <gatha type="last">Evaṃ catubbidhaṃ cittaṃ, viññātabbaṃ vibhāvinā.</gatha>
  <hangnum nr="140"/>
  <gatha type="1"> Heṭṭhā mayāpi niddiṭṭhā, aṭṭhārasa ahetukā;</gatha>
  <gatha type="last">Vicikicchuddhaccasaṃyuttaṃ, ekahetumudīritaṃ.</gatha>
  <hangnum nr="141"/>
  <gatha type="1"> Kāme  dvādasadhā puñña-vipākakriyato pana;</gatha>
  <gatha type="last">Dasadhākusalā cāti, bāvīsati duhetukā.</gatha>
  <hangnum nr="142"/>
  <gatha type="1"> Kāme  dvādasadhā puñña-vipākakriyato pana;</gatha>
  <gatha type="last">Sabbaṃ mahaggatañceva, appamāṇaṃ tihetukaṃ.</gatha>
  <hangnum nr="143"/>
  <gatha type="1"> Rūpīriyāpathaviññatti-janakājanakādito;</gatha>
  <gatha type="last">Evañcāpi hi taṃ cittaṃ, hoti sabbaṃ catubbidhaṃ.</gatha>
  <hangnum nr="144"/>
  <gatha type="1"> Dvādasākusalā tattha, kusalā kāmadhātuyā;</gatha>
  <gatha type="last">Tathā dasa kriyā kāme, abhiññāmānasaṃ dvayaṃ.</gatha>
  <hangnum nr="145"/>
  <gatha type="1"> Samuṭṭhāpenti rūpāni, kappenti iriyāpathaṃ;</gatha>
  <gatha type="last">Janayanti ca viññattiṃ, ime dvattiṃsa mānasā.</gatha>
  <hangnum nr="146"/>
  <gatha type="1"> Kusalā ca kriyā ceva, te mahaggatamānasā;</gatha>
  <gatha type="last">Aṭṭhānāsavacittāni, chabbīsati ca mānasā.</gatha>
  <hangnum nr="147"/>
  <gatha type="1"> Samuṭṭhāpenti rūpāni, kappenti iriyāpathaṃ;</gatha>
  <gatha type="last">Copanaṃ na ca pāpenti, dvikiccā niyatā ime.</gatha>
  <hangnum nr="148"/>
  <gatha type="1"> Ṭhapetvā dasa viññāṇe, vipākā dvīsu bhūmisu;</gatha>
  <gatha type="last">Kriyā ceva manodhātu, imānekūnavīsati.</gatha>
  <hangnum nr="149"/>
  <gatha type="1"> Samuṭṭhāpenti  rūpāni, na karontitaradvayaṃ;</gatha>
  <gatha type="last">Puna dvepañcaviññāṇā, vipākā ca arūpisu.</gatha>
  <hangnum nr="150"/>
  <gatha type="1"> Sabbesaṃ sandhicittañca, cuticittañcārahato;</gatha>
  <gatha type="last">Na karonti tikiccāni, ime soḷasa mānasā.</gatha>
  <hangnum nr="151"/>
  <gatha type="1"> Ekadviticatuṭṭhāna-pañcaṭṭhānapabhedato;</gatha>
  <gatha type="last">Pañcadhā cittamakkhāsi, pañcanimmalalocano.</gatha>
  <hangnum nr="152"/>
  <gatha type="1"> Kusalākusalā sabbe, cittuppādā mahākriyā;</gatha>
  <gatha type="last">Mahaggatā kriyā ceva, cattāro phalamānasā.</gatha>
  <hangnum nr="153"/>
  <gatha type="1"> Sabbeva  pañcapaññāsa, nippapañcena satthunā;</gatha>
  <gatha type="last">Javanaṭṭhānatoyeva, ekaṭṭhāne niyāmitā.</gatha>
  <hangnum nr="154"/>
  <gatha type="1"> Puna dvepañcaviññāṇā, dassane savane tathā;</gatha>
  <gatha type="last">Ghāyane sāyane ṭhāne, phusane paṭipāṭiyā.</gatha>
  <hangnum nr="155"/>
  <gatha type="1"> Manodhātuttikaṃ ṭhāne, āvajjane paṭicchane;</gatha>
  <gatha type="last">Aṭṭhasaṭṭhi bhavantete, ekaṭṭhānikataṃ gatā.</gatha>
  <hangnum nr="156"/>
  <gatha type="1"> Puna dviṭṭhānikaṃ nāma, cittadvayamudīritaṃ;</gatha>
  <gatha type="last">Somanassayutaṃ pañca-dvāre santīraṇaṃ siyā.</gatha>
  <hangnum nr="157"/>
  <gatha type="1"> Tadārammaṇaṃ chadvāre, balavārammaṇe sati;</gatha>
  <gatha type="last">Tathā voṭṭhabbanaṃ hoti, pañcadvāresu voṭṭhabo.</gatha>
  <hangnum nr="158"/>
  <gatha type="1"> Manodvāresu sabbesaṃ, hoti āvajjanaṃ pana;</gatha>
  <gatha type="last">Idaṃ dviṭṭhānikaṃ nāma, hoti cittadvayaṃ pana.</gatha>
  <hangnum nr="159"/>
  <gatha type="1"> Paṭisandhibhavaṅgassa, cutiyā ṭhānato pana;</gatha>
  <gatha type="last">Mahaggatavipākā te, nava tiṭṭhānikā matā.</gatha>
  <hangnum nr="160"/>
  <gatha type="1"> Aṭṭha  kāmā mahāpākā, paṭisandhibhavaṅgato;</gatha>
  <gatha type="last">Tadārammaṇato ceva, cutiṭṭhānavasena ca.</gatha>
  <hangnum nr="161"/>
  <gatha type="1"> Catuṭṭhānikacittāni , aṭṭha hontīti niddise;</gatha>
  <gatha type="last">Kusalākusalapākaṃ tu-pekkhāsahagatadvayaṃ.</gatha>
  <hangnum nr="162"/>
  <gatha type="1"> Santīraṇaṃ bhave pañca-dvāre chadvārikesu ca;</gatha>
  <gatha type="last">Tadārammaṇataṃ yāti, balavārammaṇe sati.</gatha>
  <hangnum nr="163"/>
  <gatha type="1"> Paṭisandhibhavaṅgānaṃ, cutiṭṭhānavasena ca;</gatha>
  <gatha type="last">Pañcaṭṭhānikacittanti, idaṃ dvayamudīritaṃ.</gatha>
  <hangnum nr="164"/>
  <gatha type="1"> Pañcakiccaṃ  dvayaṃ cittaṃ, catukiccaṃ panaṭṭhakaṃ;</gatha>
  <gatha type="last">Tikiccaṃ navakaṃ dve tu, dvikiccā sesamekakaṃ.</gatha>
  <hangnum nr="165"/>
  <gatha type="1"> Bhavaṅgāvajjanañceva, dassanaṃ sampaṭicchanaṃ;</gatha>
  <gatha type="last">Santīraṇaṃ voṭṭhabbanaṃ, javanaṃ bhavati sattamaṃ.</gatha>
  <hangnum nr="166"/>
  <gatha type="1">Chabbidhaṃ hoti taṃ channaṃ, viññāṇānaṃ pabhedato;</gatha>
  <gatha type="last">Sattadhā sattaviññāṇa-dhātūnaṃ tu pabhedato.</gatha>
  <hangnum nr="167"/>
  <gatha type="1"> Ekekārammaṇaṃ chakkaṃ, pañcārammaṇabhedato;</gatha>
  <gatha type="last">Chaḷārammaṇato ceva, hoti aṭṭhavidhaṃ mano.</gatha>
  <hangnum nr="168"/>
  <gatha type="1"> Tattha dvepañcaviññāṇā, honti ekekagocarā;</gatha>
  <gatha type="last">Rūpārammaṇikā dve tu, dve dve saddādigocarā.</gatha>
  <hangnum nr="169"/>
  <gatha type="1"> Sabbaṃ mahaggataṃ cittaṃ, pañcābhiññāvivajjitaṃ;</gatha>
  <gatha type="last">Sabbaṃ lokuttarañceti, ekekārammaṇaṃ bhave.</gatha>
  <hangnum nr="170"/>
  <gatha type="1"> Ekekārammaṇaṃ chakka-midaṃ ñeyyaṃ vibhāvinā;</gatha>
  <gatha type="last">Pañcārammaṇikaṃ nāma, manodhātuttayaṃ bhave.</gatha>
  <hangnum nr="171"/>
  <gatha type="1"> Kāmāvacaracittāni, cattālīsaṃ tathekakaṃ;</gatha>
  <gatha type="last">Abhiññāni ca sabbāni, chaḷārammaṇikāniti.</gatha>
  <hangnum nr="172"/>
  <gatha type="1"> Cittaṃ navavidhaṃ hoti, sattaviññāṇadhātusu;</gatha>
  <gatha type="last">Pacchimañca tidhā katvā, kusalākusalādito.</gatha>
  <hangnum nr="173"/>
  <gatha type="1"> Puññāpuññavaseneva , vipākakriyabhedato;</gatha>
  <gatha type="last">Chasattatividho bhedo, manoviññāṇadhātuyā.</gatha>
  <hangnum nr="174"/>
  <gatha type="1"> Manodhātuṃ dvidhā katvā, vipākakriyabhedato;</gatha>
  <gatha type="last">Navadhā pubbavuttehi, dasadhā hoti mānasaṃ.</gatha>
  <hangnum nr="175"/>
  <gatha type="1"> Dhātudvayaṃ  tidhā katvā, pacchimaṃ puna paṇḍito;</gatha>
  <gatha type="last">Ekādasavidhaṃ cittaṃ, hotīti paridīpaye.</gatha>
  <hangnum nr="176"/>
  <gatha type="1"> Manoviññāṇadhātumpi, kusalākusalādito;</gatha>
  <gatha type="last">Catudhā vibhajitvāna, vade dvādasadhā ṭhitaṃ.</gatha>
  <hangnum nr="177"/>
  <gatha type="1"> Bhave cuddasadhā cittaṃ, cuddasaṭṭhānabhedato;</gatha>
  <gatha type="last">Paṭisandhibhavaṅgassa, cutiyāvajjanassa ca.</gatha>
  <hangnum nr="178"/>
  <gatha type="1"> Pañcannaṃ dassanādīnaṃ, sampaṭicchanacetaso;</gatha>
  <gatha type="last">Santīraṇassa voṭṭhabba-javanānaṃ vasena ca.</gatha>
  <hangnum nr="179"/>
  <gatha type="1"> Tadārammaṇacittassa, tatheva ṭhānabhedato;</gatha>
  <gatha type="last">Evaṃ cuddasadhā cittaṃ, hotīti paridīpaye.</gatha>
  <hangnum nr="180"/>
  <gatha type="1"> Bhūmipuggalanānātta-vasena ca pavattito;</gatha>
  <gatha type="last">Bahudhā panidaṃ cittaṃ, hotīti ca vibhāvaye.</gatha>
  <hangnum nr="181"/>
  <gatha type="1"> Ekavidhādinaye panimasmiṃ,</gatha>
  <gatha type="2">Yo kusalo matimā idha bhikkhu;</gatha>
  <gatha type="3">Tassabhidhammagatā pana atthā,</gatha>
  <gatha type="last">Hatthagatāmalakā viya honti.</gatha>
  <centered>Iti abhidhammāvatāre ekavidhādiniddeso nāma</centered>
  <centered>Catuttho paricchedo.</centered>
</text>
