<?xml version="1.0" encoding="utf-8"?>
<text>
  <chapter>9. Sītivaggo</chapter>
  <subhead>1. Sītibhāvasuttavaṇṇanā</subhead>
  <paragraph nr="85"> Navamassa paṭhame sītibhāvanti sītalabhāvaṃ. Yasmiṃ samaye cittaṃ niggaṇhitabbantiādīsu uddhaccasamaye cittaṃ samādhinā niggahetabbaṃ nāma, kosajjānupatitakāle vīriyena paggahetabbaṃ nāma, nirassādagatakāle samādhinā sampahaṃsitabbaṃ nāma, samappavattakāle bojjhaṅgupekkhāya ajjhupekkhitabbaṃ nāma.</paragraph>
  <subhead>2. Āvaraṇasuttavaṇṇanā</subhead>
  <paragraph nr="86"> Dutiye kammāvaraṇatāyāti pañcānantariyakammehi. Kilesāvaraṇatāyāti niyatamicchādiṭṭhiyā. Vipākāvaraṇatāyāti akusalavipākapaṭisandhiyā vā kusalavipākehi ahetukapaṭisandhiyā vāti.</paragraph>
  <subhead>4-5. Sussūsatisuttādivaṇṇanā</subhead>
  <paragraph nr="88-89"> Catutthe anatthanti avaḍḍhiṃ. Atthaṃ riñcatīti vaḍḍhiatthaṃ chaḍḍeti. Ananulomikāyāti  sāsanassa ananulomikāya. Pañcame diṭṭhisampadanti sotāpattimaggaṃ.</paragraph>
  <subhead>8-11. Abhabbaṭṭhānasuttacatukkavaṇṇanā</subhead>
  <paragraph nr="92-95"> Aṭṭhame anāgamanīyaṃ vatthunti anupagantabbaṃ kāraṇaṃ, pañcannaṃ verānaṃ dvāsaṭṭhiyā ca diṭṭhigatānametaṃ adhivacanaṃ. Aṭṭhamaṃ bhavanti kāmāvacare aṭṭhamaṃ paṭisandhiṃ. Navame kotūhalamaṅgalenāti diṭṭhasutamutamaṅgalena . Dasame sayaṃkatantiādīni attadiṭṭhivasena vuttāni. Adhiccasamuppannanti ahetunibbattaṃ. Sesaṃ sabbattha uttānamevāti.</paragraph>
  <centered>Sītivaggo navamo.</centered>
</text>
