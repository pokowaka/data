<?xml version="1.0" encoding="utf-8"?>
<text>
  <chapter>4. Catuttho paricchedo</chapter>
  <subhead>Pakiṇṇakavibhāgo</subhead>
  <hangnum nr="211"/>
  <gatha type="1"> Ito  paraṃ kiccato ca, dvārālambaṇavatthuto;</gatha>
  <gatha type="last">Bhūmipuggalato ṭhānā, janakā ca yathārahaṃ.</gatha>
  <hangnum nr="212"/>
  <gatha type="1"> Saṅgaho ca pavatti ca, paṭisandhipavattisu;</gatha>
  <gatha type="last">Cittuppādavaseneva, saṃkhipitvāna niyyate.</gatha>
  <hangnum nr="213"/>
  <gatha type="1"> Rūpārūpamahāpākā, mupekkhātīraṇadvayaṃ;</gatha>
  <gatha type="last">Cutisandhibhavaṅgāni, cittānekūnavīsati.</gatha>
  <hangnum nr="214"/>
  <gatha type="1"> Āvajjanaṃ tu yugaḷaṃ, dassanaṃ savanaṃ tathā;</gatha>
  <gatha type="last">Ghāyanaṃ sāyanañceva, phusanaṃ sampaṭicchanaṃ.</gatha>
  <hangnum nr="215"/>
  <gatha type="1"> Tīṇi tīraṇacittāni, ekaṃ voṭṭhabbanaṃ mataṃ;</gatha>
  <gatha type="last">Pañcadvāre manodvāre, tadāvajjananāmakaṃ.</gatha>
  <hangnum nr="216"/>
  <gatha type="1"> Pañcapaññāsa  javanakiccānīti viniddise;</gatha>
  <gatha type="last">Kriyā cāvajjanaṃ hitvā, kusalākusalapphalaṃ.</gatha>
  <hangnum nr="217"/>
  <gatha type="1"> Tadālambaṇacittāni, bhavantekādaseva hi;</gatha>
  <gatha type="last">Mahāvipākacittāni, aṭṭha santīraṇattayaṃ.</gatha>
  <hangnum nr="218"/>
  <gatha type="1"> Pañcakiccanti bhāsanti, upekkhātīraṇadvayaṃ;</gatha>
  <gatha type="last">Catukiccā mahāpākā, tikakiccā mahaggatā.</gatha>
  <hangnum nr="219"/>
  <gatha type="1"> Dukiccamiti voṭṭhabbaṃ, sukhatīraṇamīritaṃ;</gatha>
  <gatha type="last">Pañcaviññāṇajavanamanodhātuttikaṃ pana.</gatha>
  <hangnum nr="220"/>
  <gatha type="1"> Ekakiccāti bhāsanti, aṭṭhasaṭṭhi vibhāvino;</gatha>
  <gatha type="last">Iccevaṃ kiccabhedena, cittuppādā vavatthitā.</gatha>
  <hangnum nr="221"/>
  <gatha type="1"> Cakkhusotaghānajivhā-kāyadhātu yathākkamaṃ;</gatha>
  <gatha type="last">Pañcadvārā bhavaṅgaṃ tu, manodvāraṃ pavuccati.</gatha>
  <hangnum nr="222"/>
  <gatha type="1"> Ghānādayo  tayo rūpe, pañca cakkhādayo tathā;</gatha>
  <gatha type="last">Arūpe natthubhayattha, tadālambaṇamānasaṃ.</gatha>
  <hangnum nr="223"/>
  <gatha type="1"> Cha dvārā vīthicittāni, satta kāmīsu rūpisu;</gatha>
  <gatha type="last">Dvārattayaṃ cha cittāni, manodvāramarūpisu.</gatha>
  <hangnum nr="224"/>
  <gatha type="1"> Paṭisandhādibhūtā hi, avasāne cutiṭṭhitā;</gatha>
  <gatha type="last">Majjhe bhavaṅgaṃ chetvāna, paccekaṃ vīthi jāyati.</gatha>
  <hangnum nr="225"/>
  <gatha type="1"> Rūpādārammaṇe cakkhu-pasādādimhi ghaṭṭite;</gatha>
  <gatha type="last">Āvajjanādayo honti, bhavaṅgadvicalā paraṃ.</gatha>
  <hangnum nr="226"/>
  <gatha type="1"> Pariṇāme bhavaṅgassa, ālambe gahaṇārahe;</gatha>
  <gatha type="last">Tathā vīthi manodvāre, yathāsambhavato bhave.</gatha>
  <hangnum nr="227"/>
  <gatha type="1"> Āvajjā pañcaviññāṇaṃ, sampaṭicchanatīraṇaṃ;</gatha>
  <gatha type="last">Voṭṭhabbakāmajavanaṃ, tadālambaṇamānasaṃ.</gatha>
  <hangnum nr="228"/>
  <gatha type="1"> Sattevaṃ  vīthicittāni, cittuppādā catuddasa;</gatha>
  <gatha type="last">Catupaññāsa vitthārā, pañcadvāre yathārahaṃ.</gatha>
  <hangnum nr="229"/>
  <gatha type="1"> Uppādaṭṭhitibhaṅgānaṃ, vasā cittakkhaṇaṃ tayaṃ;</gatha>
  <gatha type="last">Rūpānaṃ ṭhiti ekūna-paññāsañca duke dukaṃ.</gatha>
  <hangnum nr="230"/>
  <gatha type="1"> Parittetiparitte ca, mahantetimahantake;</gatha>
  <gatha type="last">Voṭṭhabbamoghajavanaṃ, tadālambanti taṃ kamā.</gatha>
  <hangnum nr="231"/>
  <gatha type="1"> Āvajjanañca javanaṃ, manodvāre tu gocare;</gatha>
  <gatha type="last">Vibhūte tu tadālambaṃ, vitthārā sattasaṭṭhi te.</gatha>
  <hangnum nr="232"/>
  <gatha type="1"> Kāme javanasattāla-mbaṇānaṃ niyame sati;</gatha>
  <gatha type="last">Vibhūtetimahante ca, tadālambaṇamīritaṃ.</gatha>
  <hangnum nr="233"/>
  <gatha type="1"> Pañcadvāre manodhātu, paccekamhi yathākkamaṃ;</gatha>
  <gatha type="last">Pañcaviññāṇayugaḷaṃ, paccekaṃ tu pakāsitaṃ.</gatha>
  <hangnum nr="234"/>
  <gatha type="1"> Manodvāre tu javanaṃ, mahaggatamanuttaraṃ;</gatha>
  <gatha type="last">Sukhatīraṇavoṭṭhabbaṃ, parittajavanaṃ chasu.</gatha>
  <hangnum nr="235"/>
  <gatha type="1"> Mahāvipākacittāni , upekkhātīraṇadvayaṃ;</gatha>
  <gatha type="last">Chasu dvāresu jāyanti, vīthimuttāni cekadā.</gatha>
  <hangnum nr="236"/>
  <gatha type="1"> Sattati vīthicittāni, vipākā tu mahaggatā;</gatha>
  <gatha type="last">Nava vīthivimuttā ca, duvidhāpi dasīritā.</gatha>
  <hangnum nr="237"/>
  <gatha type="1"> Iccevaṃ dvārabhedena, vibhāvetvā tato paraṃ;</gatha>
  <gatha type="last">Ñeyyā gocarabhedena, cittuppādā yathārahaṃ.</gatha>
  <hangnum nr="238"/>
  <gatha type="1"> Rūpasaddagandharasaphoṭṭhabbā pañca gocarā;</gatha>
  <gatha type="last">Sesañca rūpapaññattināmañca dhammagocaraṃ.</gatha>
  <hangnum nr="239"/>
  <gatha type="1"> Pañcadvāre vattamānaṃ, pañcālambaṃ yathākkamaṃ;</gatha>
  <gatha type="last">Chālambaṇaṃ manodvāre, atītānāgatampi ca.</gatha>
  <hangnum nr="240"/>
  <gatha type="1"> Paññattātītavattantaṃ , chadvāraggahitaṃ pana;</gatha>
  <gatha type="last">Chaḷārammaṇasaṅkhātaṃ, yebhuyyena bhavantare.</gatha>
  <hangnum nr="241"/>
  <gatha type="1"> Nimittagatikammānaṃ, kammamevātha gocaraṃ;</gatha>
  <gatha type="last">Paṭisandhibhavaṅgānaṃ, cutiyāva yathārahaṃ.</gatha>
  <hangnum nr="242"/>
  <gatha type="1"> Pañcālambe manodhātu, paccekamhi yathākkamaṃ;</gatha>
  <gatha type="last">Pañcaviññāṇayugaḷaṃ, paccekaṃ tu pakāsitaṃ.</gatha>
  <hangnum nr="243"/>
  <gatha type="1"> Kāmapākāni sesāni, hasanañca parittake;</gatha>
  <gatha type="last">Ñāṇahīnānipuññāni, javanāni animmale.</gatha>
  <hangnum nr="244"/>
  <gatha type="1"> Tihetukāmapuññāni, puññābhiññā ca lokiyā;</gatha>
  <gatha type="last">Sabbālambe pavattanti, aggamaggaphalaṃ vinā.</gatha>
  <hangnum nr="245"/>
  <gatha type="1"> Kriyābhiññā ca voṭṭhabbaṃ, kriyā kāme tihetukā;</gatha>
  <gatha type="last">Sabbālambe pavattanti, nibbāne nimmalā siyuṃ.</gatha>
  <hangnum nr="246"/>
  <gatha type="1"> Dutiyañca catutthañca, āruppesu mahaggate;</gatha>
  <gatha type="last">Mahaggataññe vohāre, ayamālambaṇe nayo.</gatha>
  <hangnum nr="247"/>
  <gatha type="1"> Cakkhusotaghānajivhā-kāyahadayavatthunā;</gatha>
  <gatha type="last">Kāmaloke chavatthūni, nissitā satta dhātuyo.</gatha>
  <hangnum nr="248"/>
  <gatha type="1"> Pañcaviññāṇadhātū  ca, tāsaṃ pubbāparattayaṃ;</gatha>
  <gatha type="last">Manodhātu tato sesā, manoviññāṇadhātu ca.</gatha>
  <hangnum nr="249"/>
  <gatha type="1"> Catasso dhātuyo rūpe, tīṇi vatthūni nissitā;</gatha>
  <gatha type="last">Arūpe tu anissāya, dhātvekāva pavattati.</gatha>
  <hangnum nr="250"/>
  <gatha type="1"> Pañcappasāde nissāya, paccekaṃ tu yathākkamaṃ;</gatha>
  <gatha type="last">Pañcaviññāṇayugaḷaṃ, bhavatīti pakāsitaṃ.</gatha>
  <hangnum nr="251"/>
  <gatha type="1"> Kāmapākāni sesāni, maggāvajjanamādito;</gatha>
  <gatha type="last">Hasanaṃ paṭighārūpā-vacaraṃ vatthunissitaṃ.</gatha>
  <hangnum nr="252"/>
  <gatha type="1"> Dvecattālīsa  nissāya, anissāya ca jāyare;</gatha>
  <gatha type="last">Anissāya vipākāni, āruppeti samīritaṃ.</gatha>
  <hangnum nr="253"/>
  <gatha type="1"> Iccevaṃ vatthubhedena, cittuppādā pakāsitā;</gatha>
  <gatha type="last">Tato paraṃ vibhāveyya, bhūmibhedena paṇḍito.</gatha>
  <hangnum nr="254"/>
  <gatha type="1"> Niraye petaloke ca, tiracchānāsure tathā;</gatha>
  <gatha type="last">Pāpakammopapajjanti, pāpapākāya sandhiyā.</gatha>
  <hangnum nr="255"/>
  <gatha type="1"> Bhūmissitesu devesu, manussesupi hīnakā;</gatha>
  <gatha type="last">Ahetukāya jāyanti, puññapākāya sandhiyā.</gatha>
  <hangnum nr="256"/>
  <gatha type="1"> Cātumahārājikā ca, tāvatiṃsā ca yāmakā;</gatha>
  <gatha type="last">Tusitā ceva nimmānaratino vasavattino.</gatha>
  <hangnum nr="257"/>
  <gatha type="1"> Iccevaṃ chasu devesu, manussesu ca jāyare;</gatha>
  <gatha type="last">Mahāvipākasandhīhi, kāmapuññakatā janā.</gatha>
  <hangnum nr="258"/>
  <gatha type="1"> Brahmānaṃ pārisajjā ca, tathā brahmapurohitā;</gatha>
  <gatha type="last">Mahābrahmā ca jāyanti, paṭhamajjhānasandhiyā.</gatha>
  <hangnum nr="259"/>
  <gatha type="1"> Parittā appamāṇābhā, jāyantābhassarā tathā;</gatha>
  <gatha type="last">Dutiyajjhānapākāya, tatiyāya ca sandhiyā.</gatha>
  <hangnum nr="260"/>
  <gatha type="1"> Parittasubhappamāṇasubhā ca subhakiṇhakā;</gatha>
  <gatha type="last">Catutthāya tu jāyanti, tatiyajjhānabhūmikā.</gatha>
  <hangnum nr="261"/>
  <gatha type="1"> Vehapphalā  asaññī ca, suddhāvāsāti sattasu;</gatha>
  <gatha type="last">Pañcamāya ca jāyanti, asaññīcittavajjitā.</gatha>
  <hangnum nr="262"/>
  <gatha type="1"> Avihā ca atappā ca, sudassā ca sudassino;</gatha>
  <gatha type="last">Akaniṭṭhāti pañcete, suddhāvāsā pakāsitā.</gatha>
  <hangnum nr="263"/>
  <gatha type="1"> Ākāsānañcāyatanapākādīhi yathākkamaṃ;</gatha>
  <gatha type="last">Ākāsānañcāyatanabhūmikādīsu jāyare.</gatha>
  <hangnum nr="264"/>
  <gatha type="1"> Cutisandhibhavaṅgānaṃ , vasā pākā mahaggatā;</gatha>
  <gatha type="last">Kāme sahetukā pākā, tadālambaṇatopi ca.</gatha>
  <hangnum nr="265"/>
  <gatha type="1"> Yathāvuttaniyāmena, bhūmīsvekāva jāyare;</gatha>
  <gatha type="last">Cittuppādesu sabbattha, na tvevāsaññino matā.</gatha>
  <hangnum nr="266"/>
  <gatha type="1"> Ghānajivhākāyadhātu-nissitaṃ mānasaṃ tathā;</gatha>
  <gatha type="last">Paṭighadvayamiccevamaṭṭha honteva kāmisu.</gatha>
  <hangnum nr="267"/>
  <gatha type="1"> Cakkhusotañca viññāṇaṃ, manodhātu ca tīraṇaṃ;</gatha>
  <gatha type="last">Kāmarūpesu jāyanti, yathāsambhavato dasa.</gatha>
  <hangnum nr="268"/>
  <gatha type="1"> Voṭṭhabbakāmapuññāni, vippayuttāni diṭṭhiyā;</gatha>
  <gatha type="last">Uddhaccasahitañceti, sabbatthetāni cuddasa.</gatha>
  <hangnum nr="269"/>
  <gatha type="1"> Kaṅkhitaṃ diṭṭhiyuttāni, suddhāvāsavivajjite;</gatha>
  <gatha type="last">Sitañca rūpajavana-māruppāpāyavajjite.</gatha>
  <hangnum nr="270"/>
  <gatha type="1"> Kāmakriyā sahetū ca, uddhaṃ lokuttarattayaṃ;</gatha>
  <gatha type="last">Catutthāruppajavanaṃ, sabbatthāpāyavajjite.</gatha>
  <hangnum nr="271"/>
  <gatha type="1"> Sesamāruppajavanaṃ, hitvāpāyaṃ yathākkamaṃ;</gatha>
  <gatha type="last">Uddhamāruppabhūmiñca, jāyatīti vibhāvaye.</gatha>
  <hangnum nr="272"/>
  <gatha type="1"> Sotāpattiphalādīni, cattārānuttarāni tu;</gatha>
  <gatha type="last">Suddhāvāsamapāyañca, hitvā sabbattha jāyare.</gatha>
  <hangnum nr="273"/>
  <gatha type="1"> Suddhāvāsamapāyañca, hitvārūpañca sabbathā;</gatha>
  <gatha type="last">Paṭhamānuttaro maggo, sesaṭṭhānesu jāyati.</gatha>
  <hangnum nr="274"/>
  <gatha type="1"> Sattatiṃsa  apāyesu, kāmesīti pakāsitā;</gatha>
  <gatha type="last">Pañcapaññāsa suddhesu, rūpesvekūnasattati.</gatha>
  <hangnum nr="275"/>
  <gatha type="1"> Chacattālīsa āruppe, uppajjanti yathārahaṃ;</gatha>
  <gatha type="last">Iccevaṃ bhūmibhedena, cittuppādā pakāsitā.</gatha>
  <hangnum nr="276"/>
  <gatha type="1"> Tihetusatte  sabbāni, dvihetukāhetuke pana;</gatha>
  <gatha type="last">Parittāni vivajjetvā, ñāṇapākakriyājave.</gatha>
  <hangnum nr="277"/>
  <gatha type="1"> Puthujjanānaṃ sambhonti, diṭṭhiyuttañca kaṅkhitaṃ;</gatha>
  <gatha type="last">Sotāpannāditiṇṇampi, phalaṃ hoti yathāsakaṃ.</gatha>
  <hangnum nr="278"/>
  <gatha type="1"> Vītarāgassa javanaṃ, kriyā cantimanuttaraṃ;</gatha>
  <gatha type="last">Puthujjanāditiṇṇampi, paṭighaṃ samudīritaṃ.</gatha>
  <hangnum nr="279"/>
  <gatha type="1"> Javā puthujjanādīnaṃ, catunnaṃ sesa sāsavā;</gatha>
  <gatha type="last">Sāsavāvajjapākāni, pañcannamapi dīpaye.</gatha>
  <hangnum nr="280"/>
  <gatha type="1"> Puthujjanesu tesaṭṭhi, sotāpannādikadvaye;</gatha>
  <gatha type="last">Ekūnasaṭṭhi cittāni, anāgāmikapuggale.</gatha>
  <hangnum nr="281"/>
  <gatha type="1"> Sattapaññāsa jāyanti, tepaññāsa anāsave;</gatha>
  <gatha type="last">Maggaṭṭhesu sako maggo, puggalesu ayaṃ nayo.</gatha>
  <hangnum nr="282"/>
  <gatha type="1"> Tihetukāmacutiyā, sabbāpi paṭisandhiyo;</gatha>
  <gatha type="last">Dvihetāhetucutiyā, kāmāvacarasandhiyo.</gatha>
  <hangnum nr="283"/>
  <gatha type="1"> Rūpāvacaracutiyā, sahetupaṭisandhiyo;</gatha>
  <gatha type="last">Āruppāruppacutiyā, heṭṭhimāruppavajjitā.</gatha>
  <hangnum nr="284"/>
  <gatha type="1"> Paṭisandhi tathā kāme, tihetupaṭisandhiyo;</gatha>
  <gatha type="last">Bhavantīti ca medhāvī, cutisandhinayaṃ naye.</gatha>
  <hangnum nr="285"/>
  <gatha type="1"> Cutiyānantaraṃ hoti, paṭisandhi tato paraṃ;</gatha>
  <gatha type="1">Bhavaṅgaṃ taṃ pana chetvā, hoti āvajjanaṃ tato.</gatha>
  <hangnum nr="286"/>
  <gatha type="1"> Aniṭṭhe pāpapākāva, cakkhuviññāṇakādayo;</gatha>
  <gatha type="last">Iṭṭhe tu puññapākāva, yathāsambhavato siyuṃ.</gatha>
  <hangnum nr="287"/>
  <gatha type="1"> Pubbe  vuttanayeneva, vīthicittāni yojaye;</gatha>
  <gatha type="last">Pañcadvāre yathāyogaṃ, manodvāre ca paṇḍito.</gatha>
  <hangnum nr="288"/>
  <gatha type="1"> Santīraṇatadālamba-miṭṭhālambe  pavattati;</gatha>
  <gatha type="last">Sukhitaṃ iṭṭhamajjhatte, aniṭṭhe ca upekkhitaṃ.</gatha>
  <hangnum nr="289"/>
  <gatha type="1"> Sukhopetaṃ tadālambaṃ, upekkhākriyato paraṃ;</gatha>
  <gatha type="last">Na hoti domanassamhā, somanassaṃ tu sabbadā.</gatha>
  <hangnum nr="290"/>
  <gatha type="1"> Tathopekkhātadālambaṃ, sukhitakriyato paraṃ;</gatha>
  <gatha type="last">Aññattha niyamo natthi, tadālambapavattiyā.</gatha>
  <hangnum nr="291"/>
  <gatha type="1"> Somanassabhavaṅgassa, javane domanassite;</gatha>
  <gatha type="last">Tadālambe asambhonte, upekkhātīraṇaṃ bhave.</gatha>
  <hangnum nr="292"/>
  <gatha type="1"> Parikammopacārānu-lomagotrabhuto paraṃ;</gatha>
  <gatha type="last">Pañcamaṃ vā catutthaṃ vā, javanaṃ hoti appanā.</gatha>
  <hangnum nr="293"/>
  <gatha type="1"> Catujhānaṃ sukhopetaṃ, ñāṇayuttānanantaraṃ;</gatha>
  <gatha type="last">Upekkhāñāṇayuttānaṃ, pañcamaṃ jāyate paraṃ.</gatha>
  <hangnum nr="294"/>
  <gatha type="1"> Puthujjanāna sekkhānaṃ, kāmapuññatihetuto;</gatha>
  <gatha type="last">Tihetukāmakriyato, vītarāgānamappanā.</gatha>
  <hangnum nr="295"/>
  <gatha type="1"> Āvajjapañcaviññāṇa-sampaṭicchanatīraṇaṃ;</gatha>
  <gatha type="last">Paṭisandhicuti sabbā, rūpārūpādikappanā.</gatha>
  <hangnum nr="296"/>
  <gatha type="1"> Nirodhā vuṭṭhahantassa, upariṭṭhaphalaṃ dvayaṃ;</gatha>
  <gatha type="last">Pañcābhiññā tathā maggā, ekacittakkhaṇā matā.</gatha>
  <hangnum nr="297"/>
  <gatha type="1"> Dvikkhattuṃ hi nirodhassa, samāpattikkhaṇe pana;</gatha>
  <gatha type="last">Catutthāruppajavanaṃ, tadālambañca sabbathā.</gatha>
  <hangnum nr="298"/>
  <gatha type="1"> Dvikkhattuṃ vātha tikkhattuṃ, maggassānantaraṃ phalaṃ;</gatha>
  <gatha type="last">Bhavaṅgādi ca voṭṭhabbaṃ, javanādi sakiṃ pana.</gatha>
  <hangnum nr="299"/>
  <gatha type="1"> Tihetukāmajavanaṃ, appanāghaṭitaṃ pana;</gatha>
  <gatha type="last">Tikkhattuṃ vā catukkhattuṃ, manodvāre pavattati.</gatha>
  <hangnum nr="300"/>
  <gatha type="1"> Chadvāresu  panaññattha, javanaṃ kāmadhātujaṃ;</gatha>
  <gatha type="last">Pañca vāre cha vā satta, samuppajjati sambhavā.</gatha>
  <hangnum nr="301"/>
  <gatha type="1"> Samāpattibhavaṅgesu, niyamo na samīrito;</gatha>
  <gatha type="last">Vīthicittāvasāne tu, bhavaṅgaṃ cuti vā bhave.</gatha>
  <hangnum nr="302"/>
  <gatha type="1"> Iccānantarabhedena, cittuppādaṭṭhitiṃ cutiṃ;</gatha>
  <hangnum>Ñatvā gaṇeyya saṅgayha, labbhamānavasā kathaṃ?</hangnum>
  <gatha type="last"/>
  <hangnum nr="303"/>
  <gatha type="1"> Pañcadvārāvajjanato, dasa cittāni dīpaye;</gatha>
  <gatha type="last">Sesāvajjanato pañca-cattālīsanti bhāsitaṃ.</gatha>
  <hangnum nr="304"/>
  <gatha type="1"> Pañcaviññāṇato pāpavipākā sampaṭicchanā;</gatha>
  <gatha type="last">Paramekaṃ duve puñña-vipākā sampaṭicchanā.</gatha>
  <hangnum nr="305"/>
  <gatha type="1"> Santīraṇadvihetumhā, pākā dvādasa jāyare;</gatha>
  <gatha type="last">Tihetukāmapākamhā, ekavīsati bhāsitaṃ.</gatha>
  <hangnum nr="306"/>
  <gatha type="1"> Rūpāvacarapākamhā, paramekūnavīsati;</gatha>
  <gatha type="last">Navaṭṭhāruppapākamhā, satta cha vā yathākkamaṃ.</gatha>
  <hangnum nr="307"/>
  <gatha type="1"> Paṭighamhā tu satteva, sitamhā terasabravuṃ;</gatha>
  <gatha type="last">Dvihetupuññāpuññamhā, ekavīsati bhāvaye.</gatha>
  <hangnum nr="308"/>
  <gatha type="1"> Dvihetukāmakriyato, aṭṭhārasa upekkhakā;</gatha>
  <gatha type="last">Sukhitamhā sattarasa, vibhāventi vicakkhaṇā.</gatha>
  <hangnum nr="309"/>
  <gatha type="1"> Kāmapuññā tihetumhā, tettiṃseva upekkhakā;</gatha>
  <gatha type="last">Sukhitamhā tipaññāsa, bhavantīti pakāsitaṃ.</gatha>
  <hangnum nr="310"/>
  <gatha type="1"> Tihetukāmakriyato, catuvīsatipekkhakā;</gatha>
  <gatha type="last">Sukhitamhā tu dīpeyya, pañcavīsati paṇḍito.</gatha>
  <hangnum nr="311"/>
  <gatha type="1"> Dasa rūpajavamhekādasa dvādasa terasa;</gatha>
  <gatha type="last">Yathākkamaṃ pañcadasa, āruppā paridīpaye.</gatha>
  <hangnum nr="312"/>
  <gatha type="1"> Phalamhā  cuddasevāhu, maggamhā tu sakaṃ phalaṃ;</gatha>
  <gatha type="last">Paraṃ saṅgahamiccevaṃ, vigaṇeyya visārado.</gatha>
  <hangnum nr="313"/>
  <gatha type="1"> Pañcadasamhādyāvajja-mekavīsatitoparaṃ ;</gatha>
  <gatha type="last">Ekamhā pañcaviññāṇaṃ, pañcamhā sampaṭicchanaṃ.</gatha>
  <hangnum nr="314"/>
  <gatha type="1"> Sukhasantīraṇaṃ hoti, pañcavīsatito paraṃ;</gatha>
  <gatha type="last">Sambhonti sattatiṃsamhā, upekkhātīraṇadvayaṃ.</gatha>
  <hangnum nr="315"/>
  <gatha type="1"> Bhavanti cattālīsamhā, sukhapākā dvihetukā;</gatha>
  <gatha type="2">Tathekacattālīsamhā, sukhapākā dvihetukā;</gatha>
  <gatha type="last">Tathekacattālīsamhā, upekkhāya samāyutā.</gatha>
  <hangnum nr="316"/>
  <gatha type="1"> Honti sattatito kāme,</gatha>
  <gatha type="2">Sukhapākā tihetukā;</gatha>
  <gatha type="3">Dvisattatimhā jāyanti,</gatha>
  <gatha type="last">Upekkhāsahitā puna.</gatha>
  <hangnum nr="317"/>
  <gatha type="1"> Ekūnasaṭṭhito rūpā, pākā pākā arūpino;</gatha>
  <gatha type="last">Kamāṭṭhacattālīsamhā, tathekadvitihīnato.</gatha>
  <hangnum nr="318"/>
  <gatha type="1"> Phaladvayaṃ catukkamhā, pañcamhāntaphaladvayaṃ;</gatha>
  <gatha type="last">Tikā mahaggatā javā, maggā kāmajavā dvayā.</gatha>
  <hangnum nr="319"/>
  <gatha type="1"> Cittuppādānamiccevaṃ, gaṇito pubbasaṅgaho;</gatha>
  <gatha type="last">Ñeyyoyaṃ ṭhānabhedoti, pubbāparaniyāmito.</gatha>
  <hangnum nr="320"/>
  <gatha type="1"> Rūpapākamahāpākā, manodhātu ca tīraṇaṃ;</gatha>
  <gatha type="last">Rūpameva janentīti, vuttā ekūnavīsati.</gatha>
  <hangnum nr="321"/>
  <gatha type="1"> Appanājavanaṃ sabbaṃ, mahaggatamanuttaraṃ;</gatha>
  <gatha type="last">Iriyāpatharūpāni, janetīti samīritaṃ.</gatha>
  <hangnum nr="322"/>
  <gatha type="1"> Voṭṭhabbaṃ  kāmajavanamabhiññā ca yathārahaṃ;</gatha>
  <gatha type="last">Iriyāpathaviññattirūpānaṃ janakā siyuṃ.</gatha>
  <hangnum nr="323"/>
  <gatha type="1"> Pañcaviññāṇamāruppā, vipākā ca na kiñcipi;</gatha>
  <gatha type="last">Sabbesaṃ paṭisandhī ca, cuti cārahato tathā.</gatha>
  <hangnum nr="324"/>
  <gatha type="1"> Rūpādittayamiccevaṃ , samuṭṭhāpeti mānasaṃ;</gatha>
  <gatha type="last">Uppajjamānameveti, ñeyyo janakasaṅgaho.</gatha>
  <hangnum nr="325"/>
  <gatha type="1"> Iti kiccādibhedesu, paccekasmiṃ pakāsitaṃ;</gatha>
  <gatha type="last">Nayaṃ vuttānusārena, samāsetvā viyojaye.</gatha>
  <hangnum nr="326"/>
  <gatha type="1"> Panuṇṇasammohamalassa sāsane,</gatha>
  <gatha type="2">Vikiṇṇavatthūhi suganthitaṃ nayaṃ;</gatha>
  <gatha type="3">Pakiṇṇamogayha paratthaninnaye,</gatha>
  <gatha type="last">Vitiṇṇakaṅkhāva bhavanti paṇḍitā.</gatha>
  <hangnum nr="327"/>
  <gatha type="1"> Bahunayavinibandhaṃ kullametaṃ gahetvā,</gatha>
  <gatha type="2">Jinavacanasamuddaṃ kāmamogayha dhīrā;</gatha>
  <gatha type="3">Hitasakalasamatthaṃ vatthusāraṃ haritvā,</gatha>
  <gatha type="last">Hadaya ratanagabbhaṃ sādhu sampūrayanti.</gatha>
  <centered>Iti nāmarūpaparicchede pakiṇṇakavibhāgo nāma</centered>
  <centered>Catuttho paricchedo.</centered>
</text>
