<?xml version="1.0" encoding="utf-8"?>
<text>
  <chapter>14. Cuddasamo paricchedo</chapter>
  <subhead>Rūpāvacarasamādhibhāvanāniddesavaṇṇanā</subhead>
  <paragraph nr="789-93">Hitānayanti  hitāvahaṃ. Mānasañca sugatanti suṭṭhu pavattamānasañca. Madhurā atthavaṇṇanā etassāti madhuratthavaṇṇanaṃ. Uttaraṃ tu manussānaṃ, dhammato ñāṇadassananti manussānaṃ lokiyadhammato uttaribhūtañāṇadassanalokuttaraṃ. Saṅkassarasamācāreti saṅkāya kaṅkhāya saritabbasamācāre. Acchiddaṃ akkhaṇḍaṃ akammāsaṃ. Atthakāmenāti attano hitakāmena.</paragraph>
  <paragraph nr="797">Duvidhalakkhaṇaṃ cārittavārittalakkhaṇaṃ.</paragraph>
  <paragraph nr="805">Tesaṃ caritānaṃ vomissakanayā.</paragraph>
  <paragraph nr="807">Savaṇṇakasiṇāti nīlapītaodātalohitavaṇṇakasiṇā.</paragraph>
  <paragraph nr="808"> Taṃ  ekakaṃ ānāpānaṃ assāsapassāso.</paragraph>
  <paragraph nr="809-10">Maraṇūpasamāyuttā satīti maraṇānussati upasamānussati. Āhāranissitasaññāti āhāre paṭikūlasaññā. Dhātuvavatthānanti catudhātuvavatthānaṃ.</paragraph>
  <paragraph nr="811-2">Anukūlā ime sabba-caritānanti vaṇṇitāti yaṃ kammaṭṭhānaṃ saddhācaritassa anukūlaṃ, tameva paññācaritassa anukūlanti adhippāyo. Idaṃ sabbaṃ pana vacanaṃ ekantavipaccanīkabhāvato ekantapaṭipakkhabhāvato atisappāyato vuttaṃ, iti vibhāvinā ñeyyaṃ.</paragraph>
  <paragraph nr="835">Vipassanābhavasampatti-sukhānaṃ paccayā siyuṃ vipassanāsampattisukhānaṃ bhavasampattisukhānaṃ paccayā siyuṃ.</paragraph>
  <paragraph nr="838">Sammaṭṭhānaṃmanobhunoti manobhuhadayo tassa hadayassa sammaṭṭhānaṃ.</paragraph>
  <paragraph nr="844"> Pattukāmena dhīmatā kasiṇaṃ kattabbaṃ.</paragraph>
  <paragraph nr="845">Saṃhārimanti ito cito ca haritabbakasiṇaṃ. Tatraṭṭhakanti tasmiṃ ṭhāne ṭhitaṃ ito cito ca anāharitabbaṃ kasiṇaṃ.</paragraph>
  <paragraph nr="849">Vivaṭṭaṃ pana micchatāti nibbānaṃ icchantena vidatthicaturaṅgulaṃ vaṭṭaṃ kātuṃ taṃ kasiṇaṃ vaṭṭati.</paragraph>
  <paragraph nr="851-2">Hatthapāsappamāṇasmiṃ, tamhā kasiṇamaṇḍalāti tato kasiṇamaṇḍalato hatthapāsappamāṇasmiṃ padese vidatthicaturaṅgule ucce. Parimukhaṃ satinti kammaṭṭhānābhimukhaṃ satiṃ.</paragraph>
  <paragraph nr="853-4">Nekkhammanti jhānaṃ. Khemato daṭṭhuṃ disvā ahaṃ imāya paṭipattiyā addhā ekantena pavivekasukhassa nibbānasukhassa bhāgī assaṃ bhaveyyaṃ.</paragraph>
  <paragraph nr="856"> So  kasiṇassa vaṇṇo tena yoginā na pekkhitabbo, kasiṇassa lakkhaṇaṃ na pekkhitabbaṃ ussadassa vasena vaṇṇaṃ amuñcitvā.</paragraph>
  <paragraph nr="860">Evaṃ iminā vuttappakārena ekaggacetaso ekaggacittassa yogino nimīletvā āvajjantassa yathā yena pakārena kammaṭṭhānaṃ hoti ummīlite kālepi, tathā tena pakārena taṃ kammaṭṭhānaṃ āpāthaṃ yāti ce yadi āgacchati, uggahameva uggahanimittaṃ.</paragraph>
  <paragraph nr="864"> Pādānaṃ dhovane papañcaparihāratthaṃ. Ekatalikāti ekatalamattā.</paragraph>
  <paragraph nr="865">Taṃ saṃhārimaṃ kasiṇamādāya.</paragraph>
  <paragraph nr="866">Samannāharitabbanti  kammaṭṭhānaṃ sumanena āharitabbaṃ, manasikātabbanti attho. Takkāhaṭanti vitakkena āhaṭaṃ phusitaṃ kare kareyya.</paragraph>
  <paragraph nr="868">Tanti taṃ nimittaṃ.</paragraph>
  <paragraph nr="871-4">Imassāti paṭibhāganimittassa. Purimassāti uggahanimittassa. Ko pana ayaṃ viseso? Thavikā nīharitaṃ ādāsamaṇḍalaṃ majjitaṃ viya. Toyade kāḷameghe setabalākā viya. Tadā taṃ uggahanimittaṃ padāletvāva niggataṃ paṭibhāganimittaṃ. Tato uggahanimittato. Tanti taṃ paṭibhāganimittaṃ. Saṇṭhānavantañca vaṇṇavantañca na ca upaṭṭhākāramattaṃ. Paññajanti paññāya jātaṃ.</paragraph>
  <paragraph nr="877-8">Upacārakkhaṇe tassāti tassa samādhino upacārakkhaṇe. Nīvaraṇappahānena samādhino paṭilābhakkhaṇe pana aṅgānaṃ vitakkādīnaṃ pātubhāvena iti dvīhi ākārehi.</paragraph>
  <paragraph nr="879">Dvinnaṃsamādhīnanti upacārappanāsamādhīnaṃ.</paragraph>
  <paragraph nr="882"> Cakkavattiyagabbhova ratanaṃ viya assa anena sudullabhaṃ.</paragraph>
  <paragraph nr="884">Ayanti paṭisandhisanthāro.</paragraph>
  <paragraph nr="891-2">Samataṃ vīriyassevāti vīriyasamabhāvaṃ. Layaṃ līnabhāvaṃ īsakampi yantaṃ gacchantaṃ mānasaṃ āvajjanacittaṃ.</paragraph>
  <paragraph nr="895-9"> Bhavaṅgaṃ pana pacchijja ucchinditvā tadeva pathavīkasiṇaṃ ārammaṇaṃ katvā yogino manodvāramhi jāyati. Tatoti āvajjanato tatrevārammaṇe tasmiṃ pathavīkasiṇasaṅkhāte ārammaṇe tassa yogino javanāni cattāri vā pañca vā jāyante. Avasāne ekaṃ javanamānasaṃ rūpāvacarikaṃ hoti, tasmiṃ rūpāvacarike vitakkādayo aṅgā. Aññehi aññesaṃ cittānaṃ aññehi vitakkādīhi balavatarā honti. Tāni appanābhāvaṃ appattāni appanācetaso parikammopacārato parikammabhāvato parikammānīti vuccante, upacārabhāvato upacārānīti ca vuccante. Tāni javanāni appanāyānulomattā anulomāni eva ca vuccanti. Ettha anulomakesu yaṃ sabbantimaṃ javanaṃ, taṃ gotrabhūti pavuccati.</paragraph>
  <paragraph nr="901">Gotrabhu diṭṭhanti gotrabhu nāma uddiṭṭhaṃ.</paragraph>
  <paragraph nr="904-5">Purimehi javanehi yaṃ āsevanaṃ, taṃ balavapaccayaṃ laddhā labhitvā chaṭṭhaṃ javanaṃ, sattamaṃ vā javanaṃ appeti. Iti vacanaṃ pavuccati, ettha vāde godatto nāma ābhidhammiko ācariyo āha. Chinnataṭe mukhaṃ yassa chinnataṭamukho.</paragraph>
  <paragraph nr="908"> Paccavekkhaṇā  hetu yassa āvajjanassāti paccavekkhaṇahetukaṃ.</paragraph>
  <paragraph nr="911-2"> Kāmacchandassa nānāvisaye paluddhassa. Cetaso ekasmiṃ visaye samādhānena samādhi.</paragraph>
  <paragraph nr="915"> Sayañca atisantato sukhaṃ avūpasantasabhāvassa uddhaccakukkuccadvayassa paṭipakkhato vuttaṃ.</paragraph>
  <paragraph nr="917">Pañcaṅgavippayuttanti pañcanīvaraṇavippayuttaṃ. Pañcaṅgasaṃyutanti vitakkādīhi yuttaṃ.</paragraph>
  <paragraph nr="920-1">Vepullanti kammaṭṭhānassa vipulabhāvaṃ. Tañca paṭibhāganimittaṃ upacāraṃ vicāretvā vaḍḍhetuṃ vaṭṭati.</paragraph>
  <paragraph nr="928-31">Pamādayoginoti pamādavasena yogisampannassa kāmasahagatā saññāmanakkārā manasikārā ce caranti, tassa yogino taṃ jhānaṃ hānabhāgiyaṃ hoti. Sati santiṭṭhate tasmiṃ, santā tadanudhammatā tasmiṃ paṭhamajjhāne tadanudhammatā tassa paṭhamajjhānassa anurūpā sati nikanti santā saṃvijjamānā santiṭṭhate santiṭṭhati, taṃ jhānaṃ mandassa yogino ṭhitibhāgiyaṃ hoti, ṭhitiṃ bhajati. Visesabhāgiyaṃ hoti, visesaṃ dutiyādibhāvanaṃ pāpuṇātīti attho. Nibbidāsaṃyutāsaññā, manakkārāti nibbidāvipassanāsaṃyuttā saññāmanakkārā. Nibbedhabhāgiyanti lokuttarabhāgiyaṃ, lokuttaramaggabhāgiyanti attho.</paragraph>
  <paragraph nr="933"> Ayaṃ samāpatti āsannākusalārayo āsannākusalārikā yasmā takkacārānaṃ thūlattā ca, tasmā kāraṇā ayaṃ samāpatti aṅgadubbalā.</paragraph>
  <paragraph nr="935">Nikantinti taṇhaṃ. Pariyādāyāti sosāpetvā.</paragraph>
  <paragraph nr="936">Vidhināti  pubbe vuttavidhinā. Satassāti satisampannassa.</paragraph>
  <paragraph nr="938">Nimittaṃ tu tadeva cāti tameva paṭhamanimittaṃ ‘‘pathavī pathavī’’iti evaṃ manasā karontassa.</paragraph>
  <paragraph nr="943">Sampasādananti saddhā. Majjhattanti tatramajjhattatā.</paragraph>
  <paragraph nr="944">Duvaṅgahīnanti vitakkavicārahīnaṃ.</paragraph>
  <paragraph nr="948"> Pīti nāma cetaso cittassa uppilāpanaṃ uppilāpitattaṃ yato yasmā kāraṇā.</paragraph>
  <paragraph nr="961-2">Āsannapītidosāti pītiyeva dosā. Ettha etasmiṃ tatiyajjhāne yadeva yaṃ eva sukhaṃ iti evaṃ sukhaṃ cetaso ābhogo manasikāro. Evaṃ iminā pakārena sukhassa thūlattā ayaṃ samāpatti aṅgadubbalā hoti.</paragraph>
  <paragraph nr="974-5"> Sukhaṃ upekkhāya āsevanaṃ pana na hoti yasmā upekkhāya āsevanaṃ pana na hoti, yasmā upekkhāsahagatāni javanāni javanti, tasmā catutthajjhānaṃ upekkhāsahagataṃ samudīritaṃ.</paragraph>
  <paragraph nr="976"> Dutiyajjhānaṃ dvidhā dvīhi koṭṭhāsehi ṭhitaṃ.</paragraph>
  <paragraph nr="979">Ayaṃ abhidhammāvatāro sumadhuravarataravacano kaṃ nu janaṃ neva rañjayati, atinisitavisado buddhippacāro yassa so atinisitavisadabuddhippacāro, so tena janena vedanīyo jānitabbo.</paragraph>
  <centered>Iti abhidhammāvatāraṭīkāya</centered>
  <centered>Rūpāvacarasamādhibhāvanāniddesavaṇṇanā niṭṭhitā.</centered>
  <centered>Cuddasamo paricchedo.</centered>
</text>
