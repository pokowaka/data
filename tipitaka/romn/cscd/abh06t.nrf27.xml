<?xml version="1.0" encoding="utf-8"?>
<text>
  <chapter>1. Paṭhamo paricchedo</chapter>
  <subhead>Nāmattayavibhāgo</subhead>
  <hangnum nr="3"/>
  <gatha type="1"> Tattha  cittaṃ cetasikaṃ, nibbānanti mataṃ tidhā;</gatha>
  <gatha type="last">Nāmaṃ rūpaṃ tu duvidhaṃ, bhūtopādāyabhedato.</gatha>
  <hangnum nr="4"/>
  <gatha type="1"> Kāmabhūmādibhedena, tattha cittaṃ catubbidhaṃ;</gatha>
  <gatha type="last">Cetoyuttā dvipaññāsa, dhammā cetasikā matā.</gatha>
  <hangnum nr="5"/>
  <gatha type="1"> Cakkhusotaghānajivhā-kāyaviññāṇadhātuyo;</gatha>
  <gatha type="last">Sampaṭicchanacittañca, tathā santīraṇadvayaṃ.</gatha>
  <hangnum nr="6"/>
  <gatha type="1"> Somanassasahagataṃ, upekkhāsahitanti ca;</gatha>
  <gatha type="last">Iccāhetukacittāni, puññapākāni aṭṭhadhā.</gatha>
  <hangnum nr="7"/>
  <gatha type="1"> Somanassayutaṃ tattha, hitvā santīraṇaṃ tathā;</gatha>
  <gatha type="last">Sattākusalapākāni, tānevāti viniddise.</gatha>
  <hangnum nr="8"/>
  <gatha type="1"> Pañcadvāramanodvārāvajjanaṃ  hasananti ca;</gatha>
  <gatha type="last">Kriyacittamudīritaṃ, tividhampi ahetukaṃ.</gatha>
  <hangnum nr="9"/>
  <gatha type="1"> Evaṃ aṭṭhārasavidhaṃ, mānasaṃ hotihetukaṃ;</gatha>
  <gatha type="last">Mūlabhedenākusalaṃ, cittaṃ tu tividhaṃ mataṃ.</gatha>
  <hangnum nr="10"/>
  <gatha type="1"> Somanassasahagataṃ, upekkhāsahitaṃ tathā;</gatha>
  <gatha type="last">Diṭṭhigatasampayuttaṃ, vippayuttanti bheditaṃ.</gatha>
  <hangnum nr="11"/>
  <gatha type="1"> Asaṅkhāraṃ sasaṅkhāramiti bhinnaṃ panaṭṭhadhā;</gatha>
  <gatha type="last">Lobhamūlaṃ pakāsenti, tatthākusalamānasaṃ.</gatha>
  <hangnum nr="12"/>
  <gatha type="1"> Domanassasahagataṃ, paṭighena samāyutaṃ;</gatha>
  <gatha type="last">Dosamūlamasaṅkhāraṃ, sasaṅkhārantipi dvidhā.</gatha>
  <hangnum nr="13"/>
  <gatha type="1"> Vicikicchāsahagataṃ , uddhaccasahitanti ca;</gatha>
  <gatha type="last">Mohamūlañca duvidhaṃ, upekkhāya samāyutaṃ.</gatha>
  <hangnum nr="14"/>
  <gatha type="1"> Dvādasākusalānevaṃ, cittānīti vibhāvaye;</gatha>
  <gatha type="last">Hitvāhetukapāpāni, sobhanāni tato paraṃ.</gatha>
  <hangnum nr="15"/>
  <gatha type="1"> Somanassasahagataṃ, upekkhāsahitaṃ tathā;</gatha>
  <gatha type="last">Dvidhā ñāṇena saṃyuttaṃ, vippayuttanti bheditaṃ.</gatha>
  <hangnum nr="16"/>
  <gatha type="1"> Asaṅkhāraṃ sasaṅkhāramiti bhinnaṃ panaṭṭhadhā;</gatha>
  <gatha type="last">Sahetukāmāvacara-puññapākakriyā bhave.</gatha>
  <hangnum nr="17"/>
  <gatha type="1"> Kāme tevīsa pākāni, puññāpuññāni vīsati;</gatha>
  <gatha type="last">Ekādasa kriyā ceti, catupaññāsa sabbathā.</gatha>
  <hangnum nr="18"/>
  <gatha type="1"> Takkacārapītisukhekaggatāsahitaṃ pana;</gatha>
  <gatha type="last">Paṭhamajjhānakusalaṃ, vipākañca kriyā tathā.</gatha>
  <hangnum nr="19"/>
  <gatha type="1"> Dutiyaṃ takkato hīnaṃ, tatiyaṃ tu vicārato;</gatha>
  <gatha type="last">Catutthaṃ pītito hīnaṃ, upekkhekaggatāyutaṃ.</gatha>
  <hangnum nr="20"/>
  <gatha type="1"> Pañcamaṃ  pañcadasadhā, rūpāvacaramīritaṃ;</gatha>
  <gatha type="last">Pañcamajjhānamevekamarūpāvacaraṃ pana.</gatha>
  <hangnum nr="21"/>
  <gatha type="1"> Ākāsānañcāyatanaṃ, puññapākakriyā tathā;</gatha>
  <gatha type="2">Viññāṇañcāyatanañca, ākiñcaññāyatanakaṃ;</gatha>
  <gatha type="last">Nevasaññānāsaññāyatanaṃ dvādasadhā bhave.</gatha>
  <hangnum nr="22"/>
  <gatha type="1"> Sotāpattimaggacittaṃ, phalacittaṃ tathāparaṃ;</gatha>
  <gatha type="last">Sakadāgāmānāgāmi, arahattanti aṭṭhadhā.</gatha>
  <hangnum nr="23"/>
  <gatha type="1"> Jhānaṅgayogabhedena, katvekekaṃ tu pañcadhā;</gatha>
  <gatha type="last">Vitthārānuttaraṃ cittaṃ, cattālīsavidhaṃ bhave.</gatha>
  <hangnum nr="24"/>
  <gatha type="1"> Rūpāvacaracittāni , gayhantānuttarāni ca;</gatha>
  <gatha type="last">Paṭhamādijjhānabhede, āruppañcāpi pañcame.</gatha>
  <hangnum nr="25"/>
  <gatha type="1"> Dvādasākusalānevaṃ, kusalānekavīsati;</gatha>
  <gatha type="last">Chattiṃseva vipākāni, kriyacittāni vīsati.</gatha>
  <hangnum nr="26"/>
  <gatha type="1"> Ekavīsasataṃ vātha, ekūnanavutīvidhaṃ;</gatha>
  <gatha type="last">Cittaṃ taṃsampayogena, bhinnā cetasikā tathā.</gatha>
  <hangnum nr="27"/>
  <gatha type="1"> Phasso ca vedanā saññā, cetanekaggatā tathā;</gatha>
  <gatha type="last">Jīvitaṃ manasīkāro, sabbasādhāraṇā matā.</gatha>
  <hangnum nr="28"/>
  <gatha type="1"> Takkacārādhimokkhā ca, vīriyaṃ chandapītiyo;</gatha>
  <gatha type="last">Pakiṇṇakā cha akkhātā, terasaññasamānatā.</gatha>
  <hangnum nr="29"/>
  <gatha type="1"> Pakiṇṇakā na viññāṇe, vitakko dutiyādisu;</gatha>
  <gatha type="last">Vicāro tatiyādimhi, adhimokkho tu kaṅkhite.</gatha>
  <hangnum nr="30"/>
  <gatha type="1"> Santīraṇamanodhātuttikesu vīriyaṃ tathā;</gatha>
  <gatha type="last">Catutthasukhite pīti, chandohetumhi momuhe.</gatha>
  <hangnum nr="31"/>
  <gatha type="1"> Chasaṭṭhi pañcapaññāsa, ekādasa ca soḷasa;</gatha>
  <gatha type="last">Sattati vīsati ceva, tāni cittāni dīpaye.</gatha>
  <hangnum nr="32"/>
  <gatha type="1"> Mohāhirikānottappa-muddhaccaṃ  sabbapāpajaṃ;</gatha>
  <gatha type="last">Issāmaccherakukkuccadosā tu paṭighe tathā.</gatha>
  <hangnum nr="33"/>
  <gatha type="1"> Lobho lobhe tu diṭṭhi ca, diṭṭhiyutte viyuttake;</gatha>
  <gatha type="last">Māno ca thinamiddhaṃ tu, sasaṅkhāresu pañcasu.</gatha>
  <hangnum nr="34"/>
  <gatha type="1"> Kaṅkhite vicikicchāti, cuddasākusalānime;</gatha>
  <gatha type="last">Dvādasākusalesveva, niyamena vavatthitā.</gatha>
  <hangnum nr="35"/>
  <gatha type="1"> Saddhā sati hirottappaṃ, alobhādosamajjhatā;</gatha>
  <gatha type="last">Kāyacittānaṃ passaddhi, lahutā mudutā tathā.</gatha>
  <hangnum nr="36"/>
  <gatha type="1"> Kammaññatā  ca pāguññaujutāti yugā cha ca;</gatha>
  <gatha type="2">Ekūnavīsati dhammā, aññamaññāviyogino;</gatha>
  <gatha type="last">Ekūnasaṭṭhicittesu, sobhanesu pavattitā.</gatha>
  <hangnum nr="37"/>
  <gatha type="1"> Sammāvācā ca kammantājīvāti viratī imā;</gatha>
  <gatha type="last">Lokuttare sadā sabbā, saha kāmasubhe visuṃ.</gatha>
  <hangnum nr="38"/>
  <gatha type="1"> Karuṇāmuditā nānā, rūpe pañcamavajjite;</gatha>
  <gatha type="last">Kadāci kāme kusale, kriyacitte sahetuke.</gatha>
  <hangnum nr="39"/>
  <gatha type="1"> Tihetukesu cittesu, paññā sabbattha labbhati;</gatha>
  <gatha type="last">Ete saddhādayo dhammā, pañcavīsati sobhanā.</gatha>
  <hangnum nr="40"/>
  <gatha type="1"> Issāmaccherakukkuccaviratīkaruṇādayo;</gatha>
  <gatha type="last">Nānā kadāci māno ca, thinamiddhaṃ tathā saha.</gatha>
  <hangnum nr="41"/>
  <gatha type="1"> Satta sabbattha jāyanti, cha tu dhammā yathārahaṃ;</gatha>
  <gatha type="last">Cuddasākusalesveva, sobhanesveva sobhanā.</gatha>
  <hangnum nr="42"/>
  <gatha type="1"> Dvepaññāsa paniccevaṃ, dhamme saṅgayha mānase;</gatha>
  <gatha type="last">Labbhamāne vibhāveyya, paccekampi vicakkhaṇo.</gatha>
  <hangnum nr="43"/>
  <gatha type="1"> Sobhanaññasamānā ca, paṭhame viratī vinā;</gatha>
  <gatha type="last">Dutiyādīsu takkañca, vicāraṃ tatiyādisu.</gatha>
  <hangnum nr="44"/>
  <gatha type="1"> Catutthādīsu  pītiñca, karuṇādiñca pañcame;</gatha>
  <gatha type="last">Hitvā neva viyojeyya, saṅkhipitvāna pañcadhā.</gatha>
  <hangnum nr="45"/>
  <gatha type="1"> Pañcatiṃsa catuttiṃsa, tettiṃsa ca yathākkamaṃ;</gatha>
  <gatha type="last">Dvattiṃsa tiṃsa evātha, jāyantīti mahaggate.</gatha>
  <hangnum nr="46"/>
  <gatha type="1"> Gahetvā viratī sabbā, hitvāna karuṇādayo;</gatha>
  <gatha type="last">Paṭhame dutiyādimhi, vitakkādiṃ vinā tathā.</gatha>
  <hangnum nr="47"/>
  <gatha type="1"> Pañcadhāva  gaṇeyyevaṃ, chattiṃsā ca yathākkamaṃ;</gatha>
  <gatha type="last">Pañcatiṃsa catuttiṃsa, tettiṃsadvayamuttare.</gatha>
  <hangnum nr="48"/>
  <gatha type="1"> Sobhanaññasamānā ca, kāmesu kusale kriye;</gatha>
  <gatha type="last">Hitvā viratiyo pāke, viratīkaruṇādayo.</gatha>
  <hangnum nr="49"/>
  <gatha type="1"> Ñāṇayutte somanasse, viyutte ñāṇavajjitā;</gatha>
  <gatha type="last">Upekkhake pītihīnā, vippayutte dvayaṃ vinā.</gatha>
  <hangnum nr="50"/>
  <gatha type="1"> Catudhā tividhesvevaṃ, vigaṇeyya dvayaṃ dvayaṃ;</gatha>
  <gatha type="last">Na santupekkhāsahite, karuṇādīti kecana.</gatha>
  <hangnum nr="51"/>
  <gatha type="1"> Aṭṭhatiṃsa sattatiṃsadvayaṃ chattiṃsakaṃ subhe;</gatha>
  <gatha type="last">Pañcatiṃsa catuttiṃsadvayaṃ tettiṃsakaṃ kriye.</gatha>
  <hangnum nr="52"/>
  <gatha type="1"> Tettiṃsa pāke dvattiṃsadvayekatiṃsakaṃ bhave;</gatha>
  <gatha type="last">Sahetukāmāvacarapuññapākakriyāmane.</gatha>
  <hangnum nr="53"/>
  <gatha type="1"> Mohādayo samānā ca, paṭhame lobhadiṭṭhiyā;</gatha>
  <gatha type="last">Tatiye lobhamānena, jāyantekūnavīsati.</gatha>
  <hangnum nr="54"/>
  <gatha type="1"> Aṭṭhārasa pītihīnā, pañcame sattame tathā;</gatha>
  <gatha type="last">Navame dosakukkuccamaccharissāhi vīsati.</gatha>
  <hangnum nr="55"/>
  <gatha type="1"> Paṭhamādīsu vuttāva, dutiyādīsu jāyare;</gatha>
  <gatha type="last">Thinamiddhenekavīsa, vīsa dvevīsatikkamā.</gatha>
  <hangnum nr="56"/>
  <gatha type="1"> Chandapītiṃ  vinuddhacce, kaṅkhite nicchayaṃ vinā;</gatha>
  <gatha type="last">Pañcadaseva kaṅkhāya, asubhesu vibhāvaye.</gatha>
  <hangnum nr="57"/>
  <gatha type="1"> Site samānā nicchandā, dvādasekādaseva tu;</gatha>
  <gatha type="last">Pītiṃ hitvāna voṭṭhabbe, vīriyaṃ sukhatīraṇe.</gatha>
  <hangnum nr="58"/>
  <gatha type="1"> Dvayaṃ hitvā manodhātu, upekkhātīraṇe dasa;</gatha>
  <gatha type="last">Satta sādhāraṇā eva, pañcaviññāṇasambhavā.</gatha>
  <hangnum nr="59"/>
  <gatha type="1"> Iti  cetasi sambhūtā,</gatha>
  <gatha type="2">Dvepaññāsa yathārahaṃ;</gatha>
  <gatha type="3">Ñeyyā cetasikā dhammā,</gatha>
  <gatha type="last">Cetobhedappabhedino.</gatha>
  <hangnum nr="60"/>
  <gatha type="1"> Suññatañcānimittañca, tathāpaṇihitanti ca;</gatha>
  <gatha type="last">Tividhākāramīrenti, nibbānamamataṃ budhā.</gatha>
  <hangnum nr="61"/>
  <gatha type="1"> Yaṃ ārabbha pavattantaṃ, tatthānuttaramānasaṃ;</gatha>
  <gatha type="last">Suññatādivimokkhoti, nāmamālambato labhe.</gatha>
  <hangnum nr="62"/>
  <gatha type="1"> Sopādisesanibbānadhātu ceva tathāparā;</gatha>
  <gatha type="last">Anupādisesā cāti, duvidhā pariyāyato.</gatha>
  <hangnum nr="63"/>
  <gatha type="1"> Tadetaṃ vānanikkhantamaccantaṃ santilakkhaṇaṃ;</gatha>
  <gatha type="last">Assāsakaraṇarasaṃ, khemabhāvena gayhati.</gatha>
  <hangnum nr="64"/>
  <gatha type="1"> Taṃ nāmetīti nibbānaṃ, namantīti tatopare;</gatha>
  <gatha type="last">Tepaññāsāti nāmāni, catupaññāsa sabbathā.</gatha>
  <hangnum nr="65"/>
  <gatha type="1"> Cittacetasikayojanānayaṃ,</gatha>
  <gatha type="2">Cittamuttamamidaṃ pakāsitaṃ;</gatha>
  <gatha type="3">Sādhu cetasi nidhāya paṇḍitā,</gatha>
  <gatha type="last">Sādhu sāsanadharā bhavanti te.</gatha>
  <hangnum nr="66"/>
  <gatha type="1"> Buddhappavattamavagāhitabodhiñāṇa-</gatha>
  <gatha type="2">Miccābhidhammamavagāhitasabbadhammaṃ ;</gatha>
  <gatha type="3">Ogayha nāmagatarāsimasesayitvā,</gatha>
  <gatha type="last">Saṅgayha sabbamidha yojitamādarena.</gatha>
  <centered>Iti nāmarūpaparicchede nāmattayavibhāgo nāma</centered>
  <centered>Paṭhamo paricchedo.</centered>
</text>
