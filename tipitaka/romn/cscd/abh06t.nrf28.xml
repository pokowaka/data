<?xml version="1.0" encoding="utf-8"?>
<text>
  <chapter>2. Dutiyo paricchedo</chapter>
  <subhead>Lakkhaṇarasupaṭṭhānavibhāgo</subhead>
  <hangnum nr="67"/>
  <gatha type="1"> Sabhāvo  lakkhaṇaṃ nāma, kiccasampajjanā raso;</gatha>
  <gatha type="last">Gayhākāro upaṭṭhānaṃ, padaṭṭhānaṃ tu paccayo.</gatha>
  <hangnum nr="68"/>
  <gatha type="1"> Attupaladdhisaṅkhātā, sampattā ca panatthato;</gatha>
  <gatha type="last">Lakkhaṇarasupaṭṭhānā, vohārābhogabheditā.</gatha>
  <hangnum nr="69"/>
  <gatha type="1"> Tepaññāsasabhāvesu, tasmā bhedaṃ yathārahaṃ;</gatha>
  <gatha type="last">Lakkhaṇādippakārehi, pavakkhāmi ito paraṃ.</gatha>
  <hangnum nr="70"/>
  <gatha type="1"> Cintetīti bhave cittaṃ, cintanamattameva vā;</gatha>
  <gatha type="last">Sampayuttātha vā tena, cintentīti ca gocaraṃ.</gatha>
  <hangnum nr="71"/>
  <gatha type="1"> Phusatīti bhave phasso, phusanaṃ vātha kevalaṃ;</gatha>
  <gatha type="last">Sampayuttātha vā tena, phusantīti ca gocaraṃ.</gatha>
  <hangnum nr="72"/>
  <gatha type="1"> Evaṃ kattari bhāve ca, karaṇe ca yathārahaṃ;</gatha>
  <gatha type="last">Tepaññāsasabhāvesu, saddanibbacanaṃ naye.</gatha>
  <hangnum nr="73"/>
  <gatha type="1"> Ālambaṇamanaṃ cittaṃ, taṃvijānanalakkhaṇaṃ;</gatha>
  <gatha type="last">Sahajādhiṭṭhānarasaṃ, cintākappoti gayhati.</gatha>
  <hangnum nr="74"/>
  <gatha type="1"> Ālambaṇasamodhāno ,</gatha>
  <gatha type="2">Phasso phusanalakkhaṇo;</gatha>
  <gatha type="3">Saṅghaṭṭanaraso tattha,</gatha>
  <gatha type="last">Sannipātoti gayhati.</gatha>
  <hangnum nr="75"/>
  <gatha type="1"> Vedanālambaṇarasā, sā vedayitalakkhaṇā;</gatha>
  <gatha type="last">Gocarānubhavarasā, anubhuttīti gayhati.</gatha>
  <hangnum nr="76"/>
  <gatha type="1"> Ākāragahaṇaṃ  saññā, sā sañjānanalakkhaṇā;</gatha>
  <gatha type="last">Nimittuppādanarasā, upalakkhāti gayhati.</gatha>
  <hangnum nr="77"/>
  <gatha type="1"> Cetanā cittavipphārā, sāyaṃ byāpāralakkhaṇā;</gatha>
  <gatha type="last">Kammantāyūhanarasā, saṃvidhānanti gayhati.</gatha>
  <hangnum nr="78"/>
  <gatha type="1"> Ekaggatā avikkhepo, sāvisāhāralakkhaṇā;</gatha>
  <gatha type="last">Sampiṇḍanarasā cittaṃ, samodhānanti gayhati.</gatha>
  <hangnum nr="79"/>
  <gatha type="1"> Yāpanaṃ sahajātāna-manupālanalakkhaṇaṃ;</gatha>
  <gatha type="last">Jīvitaṃ jīvanarasaṃ, āyubandhoti gayhati.</gatha>
  <hangnum nr="80"/>
  <gatha type="1"> Sāraṇā manasīkāro, samannāhāralakkhaṇo;</gatha>
  <gatha type="last">Saṃyojanaraso citta-paṭipattīti gayhati.</gatha>
  <hangnum nr="81"/>
  <gatha type="1"> Saṅkappanalakkhaṇo takko, sahajābhiniropano;</gatha>
  <gatha type="last">Ālambāhananaraso, sannirujjhoti gayhati.</gatha>
  <hangnum nr="82"/>
  <gatha type="1"> Vicāro anusandhāno, anumajjanalakkhaṇo;</gatha>
  <gatha type="last">Cittānuyojanaraso, anupekkhāti gayhati.</gatha>
  <hangnum nr="83"/>
  <gatha type="1"> Adhimokkho asaṃsappo, susanniṭṭhānalakkhaṇo;</gatha>
  <gatha type="last">Niccalāpādanaraso, daḷhavuttīti gayhati.</gatha>
  <hangnum nr="84"/>
  <gatha type="1"> Vīriyaṃ pana vāyāmo, mahussāhanalakkhaṇo;</gatha>
  <gatha type="last">Kiccāsaṃsīdanaraso, upatthambhoti gayhati.</gatha>
  <hangnum nr="85"/>
  <gatha type="1"> Ālambatthikatā  chando, kattukāmatalakkhaṇo;</gatha>
  <gatha type="last">Ālambaṇesanaraso, hatthādānanti gayhati.</gatha>
  <hangnum nr="86"/>
  <gatha type="1"> Sahajātānupharaṇā, sampiyāyanalakkhaṇā;</gatha>
  <gatha type="last">Sampīnanarasā pīti, pāmojjamiti gayhati.</gatha>
  <hangnum nr="87"/>
  <gatha type="1"> Cetosaddahanaṃ saddhā, bhūtokappanalakkhaṇā;</gatha>
  <gatha type="last">Hitapakkhandanarasā, adhimuttīti gayhati.</gatha>
  <hangnum nr="88"/>
  <gatha type="1"> Asammosā  sabhāvesu, sati dhāraṇalakkhaṇā;</gatha>
  <gatha type="last">Dhammāpilāpanarasā, appamādoti gayhati.</gatha>
  <hangnum nr="89"/>
  <gatha type="1"> Hirī jegucchā pāpesu, sā harāyanalakkhaṇā;</gatha>
  <gatha type="last">Hīḷasaṃkocanarasā, pāpalajjāti gayhati.</gatha>
  <hangnum nr="90"/>
  <gatha type="1"> Pāpasārajjamottappaṃ, ubbeguttāsalakkhaṇaṃ;</gatha>
  <gatha type="last">Bhayasaṅkocanarasaṃ, avissāsoti gayhati.</gatha>
  <hangnum nr="91"/>
  <gatha type="1"> Alobho anabhisaṅgo, apariggahalakkhaṇo;</gatha>
  <gatha type="last">Muttappavattanaraso, asaṃsaggoti gayhati.</gatha>
  <hangnum nr="92"/>
  <gatha type="1"> Adoso cittasākhalyaṃ, abyāpajjanalakkhaṇo;</gatha>
  <gatha type="last">Saṇhappavattanaraso, sommabhāvoti gayhati.</gatha>
  <hangnum nr="93"/>
  <gatha type="1"> Amoho khalitābhāvo, paṭivijjhanalakkhaṇo;</gatha>
  <gatha type="last">Visayobhāsanaraso, paṭibodhoti gayhati.</gatha>
  <hangnum nr="94"/>
  <gatha type="1"> Tatramajjhattatopekkhā, samīkaraṇalakkhaṇā;</gatha>
  <gatha type="last">Apakkhapātanarasā, samavāhoti gayhati.</gatha>
  <hangnum nr="95"/>
  <gatha type="1"> Passaddhi kāyacittānaṃ, darathābhāvalakkhaṇā;</gatha>
  <gatha type="last">Aparipphandanarasā, sītibhāvoti gayhati.</gatha>
  <hangnum nr="96"/>
  <gatha type="1"> Lahutā kāyacittānaṃ, adandhākāralakkhaṇā;</gatha>
  <gatha type="last">Avitthārarasā sallahukavuttīti gayhati.</gatha>
  <hangnum nr="97"/>
  <gatha type="1"> Mudutā kāyacittānaṃ, kakkhaḷābhāvalakkhaṇā;</gatha>
  <gatha type="last">Kiccāvirodhanarasā, anukulyanti gayhati.</gatha>
  <hangnum nr="98"/>
  <gatha type="1"> Kammaññatā  ubhinnampi, alaṃkiccassa lakkhaṇā;</gatha>
  <gatha type="last">Pavattisampattirasā, yogabhāvoti gayhati.</gatha>
  <hangnum nr="99"/>
  <gatha type="1"> Tathā pāguññatā dvinnaṃ, visadākāralakkhaṇā;</gatha>
  <gatha type="last">Sukhappavattanarasā, seribhāvoti gayhati.</gatha>
  <hangnum nr="100"/>
  <gatha type="1"> Ujutā  kāyacittānaṃ, kuṭilābhāvalakkhaṇā;</gatha>
  <gatha type="last">Jimhanimmadanarasā, ujuvuttīti gayhati.</gatha>
  <hangnum nr="101"/>
  <gatha type="1"> Sammāvācā vacīsuddhi, vācāsaṃyamalakkhaṇā;</gatha>
  <gatha type="last">Micchāvācoramarasā, vacīvelāti gayhati.</gatha>
  <hangnum nr="102"/>
  <gatha type="1"> Sammākammaṃ kriyāsuddhaṃ, sammākaraṇalakkhaṇaṃ;</gatha>
  <gatha type="last">Micchākammoramarasaṃ, kriyāvelāti gayhati.</gatha>
  <hangnum nr="103"/>
  <gatha type="1"> Sammājīvo visuddheṭṭhi, alliṭṭhājīvalakkhaṇo;</gatha>
  <gatha type="last">Micchājīvoramaraso, sammāvuttīti gayhati.</gatha>
  <hangnum nr="104"/>
  <gatha type="1"> Karuṇā dīnasattesu, dukkhāpanayalakkhaṇā;</gatha>
  <gatha type="last">Sotthitāpatthanarasā, anukampāti gayhati.</gatha>
  <hangnum nr="105"/>
  <gatha type="1"> Sukhaṭṭhitesu muditā, anumodanalakkhaṇā;</gatha>
  <gatha type="last">Cetovikāsanarasā, avirodhoti gayhati.</gatha>
  <hangnum nr="106"/>
  <gatha type="1"> Cetosārajjanā lobho, apariccāgalakkhaṇo;</gatha>
  <gatha type="last">Ālambagijjhanaraso, abhilaggoti gayhati.</gatha>
  <hangnum nr="107"/>
  <gatha type="1"> Cetobyāpajjanaṃ doso, sampadussanalakkhaṇo;</gatha>
  <gatha type="last">Ālambaṇaghātaraso, caṇḍikkamiti gayhati.</gatha>
  <hangnum nr="108"/>
  <gatha type="1"> Cetosammuyhanaṃ moho,</gatha>
  <gatha type="2">So sammuyhanalakkhaṇo;</gatha>
  <gatha type="3">Sabhāvacchādanaraso,</gatha>
  <gatha type="last">Andhabhāvoti gayhati.</gatha>
  <hangnum nr="109"/>
  <gatha type="1"> Pāpājigucchāhirikaṃ, nillajjākāralakkhaṇaṃ;</gatha>
  <gatha type="last">Pāpopalāpanarasaṃ, malaggāhoti gayhati.</gatha>
  <hangnum nr="110"/>
  <gatha type="1"> Asārajjanamanottappamanuttāsanalakkhaṇaṃ ;</gatha>
  <gatha type="last">Pāpapakkhandanarasaṃ, pāgabbhamiti gayhati.</gatha>
  <hangnum nr="111"/>
  <gatha type="1"> Diṭṭhi  daḷhavipallāso, sā parāmāsalakkhaṇā;</gatha>
  <gatha type="last">Tucchābhinivesanarasā, micchāgāhoti gayhati.</gatha>
  <hangnum nr="112"/>
  <gatha type="1"> ‘‘Ahasmī’’ti maññamāno, so samunnatilakkhaṇo;</gatha>
  <gatha type="last">Ketusampaggaharaso, ahaṃkāroti gayhati.</gatha>
  <hangnum nr="113"/>
  <gatha type="1"> Parasampattīsu issā, akkhamākāralakkhaṇā;</gatha>
  <gatha type="last">Cetovikucanarasā, vimukhattanti gayhati.</gatha>
  <hangnum nr="114"/>
  <gatha type="1"> Pariggahesu maccheraṃ, sannigūhanalakkhaṇaṃ;</gatha>
  <gatha type="last">Sāmaññāsahanarasaṃ, vevicchamiti gayhati.</gatha>
  <hangnum nr="115"/>
  <gatha type="1"> Cetopahananaṃ thīnaṃ, taṃ saṃsīdanalakkhaṇaṃ;</gatha>
  <gatha type="last">Ussāhabhañjanarasaṃ, saṃkhittattanti gayhati.</gatha>
  <hangnum nr="116"/>
  <gatha type="1"> Vighāto sahajātānaṃ, middhaṃ mohanalakkhaṇaṃ;</gatha>
  <gatha type="last">Sattisaṃbhañjanarasaṃ, āturattanti gayhati.</gatha>
  <hangnum nr="117"/>
  <gatha type="1"> Uddhaccaṃ cittavikkhepo, avūpasamalakkhaṇaṃ;</gatha>
  <gatha type="last">Cetonavaṭṭhānarasaṃ, bhantattamiti gayhati.</gatha>
  <hangnum nr="118"/>
  <gatha type="1"> Vippaṭisāro kukkuccamanusocanalakkhaṇaṃ;</gatha>
  <gatha type="last">Attānusocanarasaṃ, pacchātāpoti gayhati.</gatha>
  <hangnum nr="119"/>
  <gatha type="1"> Kaṅkhāyanā vicikicchā, asanniṭṭhānalakkhaṇā;</gatha>
  <gatha type="last">Anekagāhanarasā, appatiṭṭhāti gayhati.</gatha>
  <hangnum nr="120"/>
  <gatha type="1"> Iccevaṃ lakkhaṇādīhi, vibhāveyya vicakkhaṇo;</gatha>
  <gatha type="last">Tepaññāsasabhāvesu, sabhāvākāralakkhaṇaṃ.</gatha>
  <hangnum nr="121"/>
  <gatha type="1"> Lakkhaṇatthakusalā  salakkhaṇe,</gatha>
  <gatha type="2">Lakkhaṇatthaparamepi kevalaṃ;</gatha>
  <gatha type="3">Lakkhaṇuggahasukhāya vaṇṇayuṃ,</gatha>
  <gatha type="last">Lakkhaṇādimukhato salakkhaṇaṃ.</gatha>
  <hangnum nr="122"/>
  <gatha type="1"> Atthaṃ  tamevamanugamma mayettha vutta-</gatha>
  <gatha type="2">Matthānamatthanayanatthamanekadhāpi;</gatha>
  <gatha type="3">Pattheyya mettha vacanatthanayehi ñāṇa-</gatha>
  <gatha type="last">Matthesu buddhavacanatthanayatthikehi.</gatha>
  <centered>Iti nāmarūpaparicchede lakkhaṇarasupaṭṭhānavibhāgo nāma</centered>
  <centered>Dutiyo paricchedo.</centered>
</text>
