<?xml version="1.0" encoding="utf-8"?>
<text>
  <chapter>Aparadutiyagāthāsaṅgaṇikaṃ</chapter>
  <subhead>Kāyikādiāpattivaṇṇanā</subhead>
  <paragraph nr="474"> Vinaye garukā vinayagarukā. Kiñcāpi idaṃ dvīsu gāthāsu āgataṃ, aññehi pana missetvā vuttabhāvato nānākaraṇaṃ paccetabbaṃ.</paragraph>
  <subhead>Desanāgāminiyādivaṇṇanā</subhead>
  <paragraph nr="475">Dve saṃvāsakabhūmiyoti ettha bhūmīti avatthā. Aṅgahīnatā kāraṇavekallavasenapi veditabbāti āha ‘‘apicetthā’’tiādi. Esa nayoti ‘‘apicetthā’’tiādinā vuttanayo. Vanappatiṃ chindantassa pārājikanti adinnādāne vanappatikathāya āgataṃ parasantakaṃ sandhāya vuttaṃ. Vissaṭṭhichaḍḍaneti sukkavissaṭṭhiyā mocane. Dukkaṭā katāti dukkaṭaṃ vuttaṃ. Paṭhamasikkhāpadamhiyevāti bhikkhunovādakavaggassa paṭhamasikkhāpadeyeva. Āmakadhaññaṃ viññāpetvā bhuñjantiyā pubbapayoge dukkaṭaṃ, ajjhohāre pācittiyaṃ.</paragraph>
  <subhead>Pācittiyavaṇṇanā</subhead>
  <paragraph nr="476">Abbhuṇhasīloti  abhinavasīlo.</paragraph>
  <paragraph nr="478">Asuttakanti suttavirahitaṃ, suttato apanītaṃ natthīti attho.</paragraph>
</text>
