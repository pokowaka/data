<?xml version="1.0" encoding="utf-8"?>
<text>
  <chapter>Kaṅkhāvitaraṇīaṭṭhakathākaraṇaṃ</chapter>
  <paragraph>Kaṅkhāvitaraṇiṃ nāma pātimokkhaṭṭhakathaṃ ācariyabuddhaghosatthero soṇattherena yācito mahāvihāravāsīnaṃ vācanāmagganissitaṃ sīhaḷapātimokkhaṭṭhakathānayaṃ nissāya ekampi padaṃ pāḷiyā vā mahāvihāravāsīnaṃ porāṇaṭṭhakathāhi vā avirodhetvā akāsi. Tena vuttaṃ tissaṃ aṭṭhakathāyaṃ –</paragraph>
  <gatha type="1">‘‘Sūratena nivātena, sucisallekhavuttinā;</gatha>
  <gatha type="last">Vinayācārayuttena, soṇattherena yācito.</gatha>
  <gatha type="1">Tattha sañjātakaṅkhānaṃ, bhikkhūnaṃ tassa vaṇṇanaṃ;</gatha>
  <gatha type="last">Kaṅkhāvitaraṇatthāya, paripuṇṇavinicchayaṃ.</gatha>
  <gatha type="1">Mahāvihāravāsīnaṃ, vācanāmagganissitaṃ;</gatha>
  <gatha type="last">Vattayissāmi nāmena, kaṅkhāvitaraṇiṃ subha’’nti <note>[kaṅkhā aṭṭha. ganthārambhakathā]</note> ca.</gatha>
  <gatha type="1">‘‘Ārabhiṃ yamahaṃ sabbaṃ, sīhaḷaṭṭhakathānayaṃ;</gatha>
  <gatha type="last">Mahāvihāravāsīnaṃ, vācanāmagganissitaṃ.</gatha>
  <gatha type="1">Nissāya sā ayaṃ niṭṭhaṃ, gatā ādāya sabbaso;</gatha>
  <gatha type="last">Sabbaṃ aṭṭhakathāsāraṃ, pāḷiyatthañca kevalaṃ.</gatha>
  <gatha type="1">Na hettha taṃ padaṃ atthi, yaṃ virujjheyya pāḷiyā;</gatha>
  <gatha type="last">Mahāvihāravāsīnaṃ, porāṇaṭṭhakathāhi vā’’ti <note>[kaṅkhā. aṭṭha. nigamanakathā]</note> ca.</gatha>
</text>
